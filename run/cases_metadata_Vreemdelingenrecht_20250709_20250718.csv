ecli_code,title,court,date,date_uitspraak,date_publicatie,inhoudsindicatie,content,url,rechtsgebieden
NL:RBDHA:2025:12331,ECLI:NL:RBDHA:2025:12331,Rechtbank Den Haag,09-07-2025,09-07-2025,11-07-2025,Beroep gericht tegen het niet tijdig beslissen op asielaanvraag. Beroep gegrond.,"Uitspraak
uitspraak
RECHTBANK DEN HAAG
Zittingsplaats Utrecht Bestuursrecht zaaknummer: NL25.8849
uitspraak van de enkelvoudige kamer in de zaak tussen
[eiser], V-nummer: [V-nummer], eiser (gemachtigde: mr. M. Pals),
en
de Minister van Asiel en Migratie, de minister.
Procesverloop
Deze uitspraak gaat over het beroep dat eiser heeft ingediend, omdat de minister volgens hem niet op tijd heeft beslist op zijn aanvraag tot het verlenen van een verblijfsvergunning asiel voor bepaalde tijd (hierna: aanvraag).
Overwegingen
1. De rechtbank vindt het in deze zaak niet nodig om partijen uit te nodigen voor een zitting.1
2. Als een bestuursorgaan niet op tijd op een aanvraag beslist, dan kan de betrokkene daartegen in beroep gaan. Voordat hij beroep kan instellen, moet de betrokkene schriftelijk aan het bestuursorgaan laten weten dat binnen twee weken alsnog moet worden beslist op zijn aanvraag (de zogenoemde ingebrekestelling). Als er na twee weken nog steeds geen besluit is genomen, dan kan de betrokkene beroep instellen.2
Is het beroep van eiser gegrond?
3. De minister heeft de aanvraag op 11 februari 2024 ontvangen. De minister moet uiterlijk binnen zes maanden na ontvangst van de aanvraag beslissen.3 Eiser heeft de minister op 8 februari 2025 in gebreke gesteld. Eiser heeft meer dan twee weken na de ingebrekestelling beroep ingesteld tegen het niet tijdig beslissen op de aanvraag. Het beroep is kennelijk gegrond.
1. Artikel 8:54, eerste lid, van de Algemene wet bestuursrecht (Awb).
2 Artikel 6:2, onder b, en 6:12, tweede lid, van de Awb.
3 Artikel 42, eerste lid, van de Vreemdelingenwet 2000 (Vw). Aanvankelijk heeft de minister de beslistermijn onder toepassing van WBV 2023/26 met negen maanden verlengd. De minister heeft deze WBV echter weer ingetrokken (IB 2025/28). Als gevolg hiervan geldt voor alle asielaanvragen die zijn ingediend vanaf 1 januari 2024 weer een beslistermijn van zes maanden.
Welke nadere beslistermijn legt de rechtbank aan de minister op?
4. De rechtbank geeft de minister in beginsel een termijn van twee weken na de dag van verzending van de uitspraak om alsnog een besluit te nemen. Er kunnen omstandigheden zijn die ervoor zorgen dat de rechtbank een andere termijn geeft.4
5. Uit de beschikbare stukken blijkt dat eiser in deze zaak nog niet is gehoord omtrent zijn asielmotieven. De rechtbank ziet in deze omstandigheid aanleiding om aan de minister een langere nadere beslistermijn dan twee weken op te leggen. In de uitspraak van 8 juli 20205 acht de Afdeling Bestuursrechtspraak van de Raad van State (ABRvS) het zogenoemde 8+8-wekenmodel passend. De rechtbank volgt dit model. Dit betekent dat de minister binnen acht weken na de dag van verzending van deze uitspraak een gehoor omtrent de asielmotieven van eiser moet afnemen en binnen acht weken daarna het besluit op de aanvraag bekend moet maken.
Legt de rechtbank de minister een rechterlijke dwangsom op?
6. In het geval het bestuursorgaan niet tijdig heeft beslist, dan draagt de bestuursrechter het bestuursorgaan op om dit binnen een bepaalde termijn alsnog te doen. De bestuursrechter verbindt aan het niet-naleven daarvan een dwangsom.6 In artikel 1 van de Tijdelijke wet opschorting dwangsommen IND (Tijdelijke wet)7 was bepaald dat deze bepalingen niet van toepassing zijn op een besluit op een aanvraag voor een verblijfsvergunning asiel voor bepaalde tijd. De ABRvS heeft echter in haar uitspraak van 30 november 20228 geoordeeld dat deze bepaling uit de Tijdelijke wet op dit punt onverbindend was. Dit betekent dat de bestuursrechter aan de minister wél opdraagt om binnen een bepaalde termijn alsnog een besluit bekend te maken en dat de bestuursrechter aan het niet naleven door de minister een dwangsom verbindt.
7. De rechtbank verbindt aan haar uitspraak een dwangsom overeenkomstig het beleid dat de rechtbanken in dit verband hanteren.9 De rechtbank bepaalt in deze zaak dat de minister een dwangsom van € 100,- moet betalen voor elke dag waarmee de minister de in de uitspraak bepaalde beslistermijn nu nog overschrijdt. Daarbij geldt een maximum van € 15.000,-.
Conclusie en gevolgen
8. Het beroep is gegrond. Dat betekent dat eiser gelijk krijgt en dat de minister binnen zestien weken alsnog een besluit op de aanvraag bekend moet maken. Als de minister dat niet doet, verbeurt hij een dwangsom.
4 Artikel 8:55d, eerste en derde lid, van de Awb.
5 ECLI:NL:RVS:2020:1560.
6 Artikel 8:55d, tweede lid, van de Awb.
7 De Tijdelijke wet was van kracht van 11 juli 2021 tot 15 april 2025 en is op deze zaak nog van toepassing.
8 ECLI:NL:RVS:2022:3353.
9 Artikel 8:55d, tweede lid, van de Awb.
Zie https://www.rechtspraak.nl/Onderwerpen/Overheidsorganisatie-beslist-niet-op-tijd/Paginas/extra-dwangsom.aspx.
9. Omdat het beroep gegrond is, krijgt eiser ook een vergoeding voor de proceskosten die hij heeft gemaakt. De minister moet dit betalen. Volgens het Besluit proceskosten bestuursrecht is dit een vast bedrag, omdat eiser een professionele (juridische) hulpverlener heeft ingeschakeld om voor hem een beroepschrift in te dienen. Omdat de zaak alleen gaat over de vraag of de beslistermijn is overschreden, wordt een lager bedrag toegekend (wegingsfactor 0,5). Verder zijn er geen kosten gemaakt die vergoed kunnen worden. Toegekend wordt € 453,50 (1 punt voor het indienen van het beroepschrift, met een waarde per punt van € 907,- en een wegingsfactor 0,5).
Beslissing
De rechtbank:
-
verklaart het beroep gegrond;
-
vernietigt het met een besluit gelijk te stellen niet tijdig nemen van een besluit;
-
draagt de minister op om binnen acht weken na de dag van verzending van de uitspraak een nader gehoor af te nemen en binnen acht weken na het nader gehoor een besluit op de aanvraag bekend te maken, in ieder geval binnen zestien weken na de dag van verzending van deze uitspraak;
-
bepaalt dat de minister aan eiser een dwangsom van € 100,- moet betalen voor elke dag waarmee hij de hiervoor genoemde termijn overschrijdt, met een maximum van € 15.000,-;
-
veroordeelt de minister in de proceskosten van eiser tot een bedrag van € 453,50.
Deze uitspraak is gedaan door mr. A. Skerka, rechter, in aanwezigheid van L.M. Kalkman, griffier.
De uitspraak is uitgesproken in het openbaar en bekendgemaakt op:
09 juli 2025
Documentcode: [Documentcode]
Bent u het niet eens met deze uitspraak?
Als u het niet eens bent met deze uitspraak kunt een brief sturen naar de rechtbank waarin u uitlegt waarom u het er niet mee eens bent. Dit heet een verzetschrift. U moet dit verzetschrift indienen binnen zes weken na de dag waarop deze uitspraak is verzonden. Als u graag een zitting wilt waarbij u persoonlijk uw mening aan de rechter kunt geven, kunt u dit in uw verzetschrift aangeven.",https://uitspraken.rechtspraak.nl/details?id=ECLI:NL:RBDHA:2025:12331&showbutton=true&keyword=vreemdelingenrecht&idx=303,Vreemdelingenrecht
NL:RBDHA:2025:13043,ECLI:NL:RBDHA:2025:13043,Rechtbank Den Haag,18-07-2025,18-07-2025,18-07-2025,"Asiel Somalië – verweerder heeft eiser zorgvuldig gehoord, uit de verslaglegging blijkt dat de hoormedewerker zich realiseert dat het horen van minderjarigen met meer waarborgen is omgeven – verweerder moet rekening houden met het referentiekader van de vreemdeling, maar de enkele omstandigheid dat eiser minderjarig was betekent niet dat verweerder elke tegenstrijdigheid verschoonbaar moet achten - In hoeverre het referentiekader en ook de minderjarigheid moet worden betrokken en in hoeverre dit het geloofwaardigheidsbeoordeling regardeert is ook afhankelijk van de aard van de verklaringen en meer in het bijzonder het onderwerp waarover wordt verklaard. – de geloofwaardigheidsbeoordeling is deugdelijk verricht en het relaas mag ongeloofwaardig worden bevonden – het tijdsverloop tussen indienen van het beroep en het onderzoek ter zitting is zo groot dat de refoulementbeoordeling niet actueel genoeg meer is – de aanvulling in het verweerschrift volstaat niet en verweerder heeft het toetsingskader 15c niet goed toegepast – de rechtbank stelt niet vast dat in Mogadishu sprake is van een 15c-situatie - De rechtbank concludeert wel dat verweerder niet grondig genoeg heeft onderzocht of eiser een reëel risico loopt op ernstige schade en dat verweerder actueel moet beoordelen wat het niveau van willekeurig geweld is en of eiser in verband daarmee, met inachtneming van elementen die moeten worden betrokken bij de ‘glijdende schaal’, in aanmerking moet worden gebracht voor subsidiaire bescherming. – beroep gegrond.","Uitspraak
RECHTBANK DEN HAAG
Zittingsplaats Roermond
Bestuursrecht
zaaknummer: NL23.15848

uitspraak van de enkelvoudige kamer in de zaak tussen
[eiser],
geboren op [geboortedatum] 2005, Somalische nationaliteit,
V-nummer: [v-nummer], eiser,
(gemachtigde: mr. C.L.J.M. Wilhelmus),
en
de Minister van Asiel en Migratie, voorheen de staatssecretaris van Justitie en Veiligheid,
verweerder,
(gemachtigde: mr. I.A.G. Lodders).
Procesverloop
Eiser heeft op 6 maart 2022 een aanvraag ingediend tot het verlenen van een verblijfsvergunning asiel voor bepaalde tijd. Verweerder heeft deze aanvraag bij besluit van 9 mei 2023 afgewezen als ongegrond als bedoeld in artikel 31, eerste lid, van de Vreemdelingenwet 2000 (Vw) en tevens bepaald dat aan eiser geen verblijfsvergunning op reguliere gronden wordt verleend en geen uitstel van vertrek wordt verleend. Het besluit van 25 augustus 2023 omvat een terugkeerbesluit waarin Somalië als land van bestemming is aangemerkt.
Eiser heeft tegen het bestreden besluit beroep ingesteld.
Verweerder heeft een verweerschrift ingediend.
De rechtbank heeft het beroep op 8 juli 2025 op zitting behandeld. Eiser is verschenen, bijgestaan door zijn gemachtigde. Verweerder heeft zich laten vertegenwoordigen door zijn gemachtigde.
Overwegingen
1. Eiser heeft aan zijn asielaanvraag ten grondslag gelegd dat zijn vader is vermoord door Al-Shabaab. Daarna heeft Al-Shabaab ook eiser bedreigd omdat hij weigerde voor Al-Shabaab te werken. Eiser weet niet precies wanneer dit is gebeurd. Al-Shabaab is later een keer naar eiser toegekomen en toen heeft hij geen ‘nee’ gezegd tegen hen. Eiser heeft dit thuis aan zijn moeder verteld en hij is daarna vertrokken omdat hij niet veilig meer was. Wanneer de bedreigingen van Al-Shabaab waren, kan hij zich niet meer precies herinneren. Eiser vreest dat hij bij terugkeer gedood zal worden door Al-Shabaab.
2. Het asielrelaas bevat volgens verweerder de volgende relevante elementen:
- identiteit, nationaliteit en herkomst;
- gestelde benaderingen door Al-Shabaab;
- de dood van de vader van eiser.
3. Verweerder vindt de identiteit, nationaliteit en herkomst van eiser, evenals de verklaringen van eiser dat Al-Shabaab zijn vader heeft gedood geloofwaardig. De gestelde benaderingen door Al-Shabaab acht verweerder ongeloofwaardig. Eiser heeft volgens verweerder tegenstrijdig verklaard over de eerste keer dat hij door hen benaderd is. Eiser heeft namelijk eerst gesteld dat hij twee keer in persoon is benaderd door Al-Shabaab, maar later heeft hij verklaard dat de eerste keer telefonisch was en dat alleen de tweede keer in persoon was. Voor deze tegenstrijdige verklaringen heeft hij geen deugdelijke verklaring gegeven, terwijl dat volgens verweerder wel van hem verwacht mag worden nu dit de kern betreft van zijn asielrelaas. Dit doet volgens verweerder afbreuk aan de geloofwaardigheid van eisers verklaringen. Dat er verwarring is ontstaan, volgt verweerder niet, omdat nergens uit blijkt dat eiser de vragen niet heeft begrepen. Eiser heeft volgens verweerder geen consistente verklaringen afgelegd over de reden waarom hij Somalië heeft verlaten. Verder stelt verweerder zich op het standpunt dat niet is gebleken dat eiser tussen de eerste en tweede benadering persoonlijke problemen heeft ondervonden met Al-Shabaab. Hij kon dus een periode in Somalië verblijven zonder problemen en dat zegt iets over de geloofwaardigheid van zijn problemen. Dat eiser hoopte dat ze hem met rust zouden laten na de eerste keer, is geen afdoende verklaring voor verweerder. Verder acht verweerder de verklaringen van eiser over de tweede benadering summier. Uit zijn verklaringen blijkt niet dat het personen van Al-Shabaab waren die hem hebben benaderd. Verweerder heeft bij het stellen van de vragen rekening gehouden met de leeftijd van eiser. De verwijzing naar landeninformatie treft volgens verweerder geen doel. Verder blijkt uit die informatie dat Al-Shabaab in Mogadishu aanwezig is, maar er niet de macht in handen hebben. Zij richten zich er vooral op mensen die geassocieerd worden met de Somalische overheid, en dat geldt dus niet voor eiser. De geloofwaardig geachte elementen (te weten de dood van zijn vader) is destijds voor eiser geen reden geweest om Somalië te ontvluchten. Hij kon er nog enkele jaren wonen zonder problemen. Al-Shabaab richt zich op alle leeftijden, dus niet valt in te zien dat hij gespaard zou zijn gebleven. Dit maakt het onvoldoende zwaarwegend. Voor Somalië gelden geen kwetsbare minderheidsgroeperingen. Dat eiser in het Westen is geweest is onvoldoende om niet terug te kunnen keren. Voor wat betreft artikel 8 van het EVRM heeft verweerder zich op het standpunt gesteld dat van ene hechte persoonlijke band tussen eiser en zijn oom en tante niet gebleken is, dit heeft eiser niet onderbouwd, net zomin als hij onderbouwd heeft dat zijn scholing en lid van zijn van de voetbalclub leiden tot een schrijdende situatie. Verder heeft verweerder de verklaringen van eiser getoetst aan het beleid voor alleenstaande minderjarigen en die toetsing heeft niet geleid tot de conclusie dat eiser in aanmerking komt voor een verblijfsvergunning. Ook heeft verweerder gekeken of er sprake is van bijzondere feiten of omstandigheden die leiden tot een andere belangenafweging, maar dat is volgens verweerder niet het geval. Er zijn geen omstandigheden aangevoerd die leiden tot een zodanig onevenredig nadeel van eiser dat deze belangenafweging alsnog zou moeten leiden tot het verlenen van een verblijfsvergunning. Verder zijn de banden van eiser in Somalië beduidend sterker dan de banden die hij met Nederland heeft. Doordat zijn familie er nog woont, is terugkeer in zijn belang omdat op die manier een snelle hereniging plaatsvindt. Nu verweerder de benadering door Al-Shabaab ongeloofwaardig acht, wordt niet ingezien waar zijn moeder eiser voor zou moeten beschermen. Er is adequate opvang voor hem. Dat eiser er geen zicht heeft op scholing, is door hem niet toegelicht. Verweerder heeft zich aldus op het standpunt gesteld dat eiser, ondanks de geloofwaardig geachte elementen, niet kan worden aangemerkt als vluchteling in de zin van het Vluchtelingenverdrag en dat eiser evenmin aannemelijk heeft gemaakt dat hij op grond van zijn persoonlijke situatie een reëel risico loopt op ernstige schade bij terugkeer naar Somalië. Verweerder komt daarom tot het oordeel dat eiser niet in aanmerking komt voor een verblijfsvergunning asiel op grond van artikel 29, eerste lid, aanhef en onder a of b, van de Vw 2000.
4. Eiser is het niet eens met het bestreden besluit. Hij handhaaft wat hij eerder in de procedure naar voren heeft gebracht en wijst naar de zienswijze. Eiser voert verder aan dat ten onrechte door verweerder niet eens is overwogen om hem het voordeel van de twijfel te gunnen. Eiser heeft al uitgelegd hoe de twee benaderingen van Al-Shabaab zijn gegaan. Verweerder blijft ten onrechte stellen dat er sprake is van een tegenstrijdigheid. Het is een misverstand en eiser heeft daar een verklaring voor gegeven. De vraagstelling tijdens het gehoor kan verwarrend zijn geweest, zeker zijn leeftijd en opleidingsniveau in aanmerking nemende. Eiser heeft tijdens het gehoor ook aangegeven dat hij het lastig vond. Er wordt door verweerder geen rekening gehouden met de correcties en aanvullingen en ook niet met het feit dat het misverstand al tijdens het nader gehoor is opgehelderd. Eiser snapt niet altijd alles, maar zegt dit niet uit zichzelf. Medifirst heeft ook beperkingen waargenomen die relevant zijn voor het horen en beslissen en daar heeft verweerder ook geen rekening mee gehouden, net zomin als met het gegeven dat hij minderjarig is. Bij minderjarigen geldt een lagere drempel voor de geloofwaardigheid een aannemelijkheid. Eiser verwijst naar de EASO-guidelines. Dat eiser summier zou hebben verklaard over de tweede benadering door Al-Shabaab is zowel in het gehoor als in het voornemen niet aan de orde geweest en wordt hem nu ten onrechte in het bestreden besluit verweten. De benadering door Al-Shabaab is bekend en bij een gedwongen terugkeer is het aannemelijk dat hij benaderd wordt door Al-Shabaab. Eiser is een minderjarige, met een eigen referentiekader. Dat hij na de dood van zijn vader niet meteen is gevlucht, wil niet zeggen dat de dood van zijn vader niet voldoende zwaarwegend is. Hij heeft zelf problemen met Al-Shabaab ondervonden en hij zal bij gedwongen terugkeer niet veilig voor ze zijn. Verder verwijst eiser naar de brief van het gezin waar hij verblijft. Uit die brief blijkt van een hechte persoonlijke band. Eiser voelt zich eindelijk veilig en heeft een normaal leven, zonder angst. Hij gaat naar school. Dat kan hij in Somalië niet en gelet op artikel 8 van het EVRM kan dat een reden zijn om aan hem verblijf toe te staan. Uit het bestreden besluit blijkt niet dat verweerder er rekening mee heeft gehouden dat eiser minderjarig is en er blijkt ook niet uit hoe de belangen van het kind zijn meegewogen en welke kaders zijn bedoeld. Ook heeft verweerder niet gemotiveerd waarom het verblijf in Nederland, bij zijn familie, niet kan opwegen tegen zijn verblijf in Somalië. Eiser verwijst naar de brief van zijn voogd. Eiser heeft in zijn jonge leven al heel wat moeten meemaken. Dat hij 14 jaar in Somalië heeft gewoond wil niet zeggen dat de band met Somalië groter en hechter is dan met Nederland. Bij een gedwongen terugkeer ligt inlijving door Al-Shabaab op de loer en daar gaat de besluitvorming ten onrechte aan voorbij. Verder is scholing een van de basisrechten van een kind en dat is in de afweging van de belangen niet meegenomen. Verweerder heeft ten onrechte een terugkeerbesluit genomen en is er ten onrechte van uit gegaan dat er voor eiser adequate opvang is in Somalië. Verder is niet te volgen dat hij, als minderjarige, in het SIS is gesignaleerd. Bij een gedwongen terugkeer loopt eiser zonder meer risico zoals bedoeld in artikel 3 van het EVRM.
5. De rechtbank overweegt allereerst dat verweerder eiser zorgvuldig heeft gehoord en dat uit het gehoor duidelijk blijkt dat de hoormedewerker zich realiseert dat het horen van minderjarigen met meer waarborgen moet zijn omgeven. Op grond van de gehoorverslagen stelt de rechtbank vast dat verweerder zich rekenschap heeft gegeven dat een minderjarige vreemdeling meer uitleg over de vragen behoeft en dat vragen soms ook op andere wijze moeten worden geformuleerd. De hoormedewerker heeft zich bovendien kenbaar vergewist of de vragen voor eiser duidelijk waren en heeft eiser ruim voldoende in de gelegenheid gesteld om vragen te beantwoorden en op een later moment aan te vullen, te wijzigen of te nuanceren. De hoormedewerker heeft eiser ook gewezen op de tegenstrijdigheden in zijn verklaringen en heeft eiser voldoende gelegenheid gegeven om uit te leggen wat de oorzaak van deze tegenstrijdige verklaringen is. Verweerder mag dan ook uitgaan van de verklaringen zoals die zijn weergegeven in de gehoorverslagen.
6. Eiser heeft ter zitting op vragen van de rechtbank, anders dan zijn standpunt in de beroepsgronden, erkend dat hij tegenstrijdige verklaringen heeft afgelegd over de bedreigingen die hij persoonlijk zou hebben gekregen van Al-Shabaab. Eiser stelt zich op het standpunt dat deze tegenstrijdige standpunten niet mogen worden tegengeworpen omdat hij minderjarig was ten tijde van de gehoren en dus ook minderjarig was ten tijde van de bedreigingen. Verweerder moet rekening houden met het referentiekader van eiser en dus met zijn leeftijd, het Medifirst-advies en de omstandigheid dat hij al veel heeft gemaakt in zijn leven. De rechtbank overweegt dat verweerder inderdaad rekening moet houden met het referentiekader van de vreemdeling bij zowel het horen als bij het verrichten van de geloofwaardigheidsbeoordeling. Eiser was 16 jaar en dus minderjarig toen hij werd gehoord. Verweerder moet hiermee rekening houden, maar dit betekent niet dat van eiser niet kan worden verwacht dat hij op hoofdlijnen consistent kan verklaren. In hoeverre het referentiekader en ook de minderjarigheid moet worden betrokken en in hoeverre dit de geloofwaardigheidsbeoordeling regardeert is ook afhankelijk van de aard van de verklaringen en meer in het bijzonder het onderwerp waarover wordt verklaard. In dit geval legt eiser aan zijn asielaanvraag ten grondslag dat hij tweemaal persoonlijk is bedreigd door Al-Shabaab en verklaart eiser hierover tegenstrijdig. De tegenstrijdigheid houdt verband met de vraag of eiser de eerste keer een bedreigend telefoontje heeft gehad of dat hij in persoon is bedreigd doordat mannen hem hebben aangesproken en daarbij hebben bedreigd. De verschillen tussen deze verklaringen zijn dermate groot dat deze niet kunnen worden verklaard door de enkele minderjarigheid. Een 16-jarige jongen mag in beginsel in staat worden geacht om zich te kunnen herinneren of hij een telefonische bedreiging heeft ontvangen of dat volwassenen hem als kind ‘live’ hebben bedreigd. De impact die een dergelijke bedreiging heeft zal zeer groot zijn maar ook zijn ingegeven door een werkelijke confrontatie met de daders van deze bedreiging. Dat eiser hierover tegenstrijdig verklaart kan niet worden verklaard vanuit de enkele minderjarigheid, mede gelet op de leeftijd die eiser had ten tijde van de verklaring en gelet op de impact van deze verklaring. Dat Medifirst heeft opgeschreven dat eiser heeft gezegd dat hij geen exacte data kan benoemen en dat hij moeite heeft met lezen en schrijven, zijn omstandigheden die moeten worden betrokken bij het beoordelen de geloofwaardigheid, maar kunnen niet, ook niet in onderlinge samenhang, verschonend zijn voor de tegenstrijdigheden. Ook indien eiser wat minder snel van begrip zou zijn, zoals door eiser wordt gesuggereerd, kan dat niet verklaren dat eiser tegenstrijdig heeft verklaard over de kern van zijn relaas. Eiser heeft dus op een wezenlijk onderdeel van zijn asielrelaas, de persoonlijke bedreiging, tegenstrijdig verklaard en dit is niet verschoonbaar. Eiser heeft niet uitgelegd waarom verweerder hem ‘het voordeel van de twijfel’ moet geven. Verweerder is niet verplicht om eiser te geloven enkel omdat hij minderjarig is. Verweerder mag gelet op deze tegenstrijdigheden het relaas ongeloofwaardig achten voor zover dit op gestelde benaderingen door Al-Shabaab ziet. De rechtbank merkt hierbij op dat eiser op meerdere onderdelen die verband houden met deze kern van zijn relaas (ook) tegenstrijdig heeft verklaard en verweerder dat niet heeft tegengeworpen. Dat eiser het lastig heeft gevonden om te verklaren is evenmin verschonend. Het lastig vinden om te verklaren dat je bent bedreigd kan immers meerdere oorzaken hebben. De rechtbank heeft dit alles aan eiser voorgehouden ter zitting en eiser in de gelegenheid gesteld om hierop te reageren. Eiser heeft daarop aangegeven dit niet te willen.
7. Verweerder heeft dus het asielrelaas van eiser ongeloofwaardig mogen achten en hoeft eiser geen verblijfsvergunning te verlenen op grond van de ongeloofwaardige verklaringen van eiser dat hij zelf is bedreigd. Dit betekent echter niet dat verweerder kan volstaan met deze vaststelling. Verweerder dient immers ook na te gaan of eiser een reëel risico loopt op ernstige schade in verband met willekeurig geweld. Verweerder voert geen zogenoemd ‘15c-beleid’ voor Somalië en verweerder heeft ter zitting ook nader toegelicht dat voor Somalië een laag risico geldt en eiser niet binnen een risicoprofiel valt. Verweerder stelt zich verder op het standpunt dat de vader van eiser door gericht geweld om het leven is gekomen en deze omstandigheid niet relevant is voor de beoordeling of eiser een reëel risico op ernstige schade loopt indien hij moet terugkeren. Eiser stelt dat de dood van zijn vader wel relevant is, net als de problemen die de familie heeft en dat hij overigens het risico loopt om gerekruteerd te worden. Eiser acht tevens relevant dat hij behoort tot een minderheidsclan, hij nu reeds is verwesterd en zijn moeder overigens niet voor hem kan zorgen en hem niet kan beschermen en ook deze omstandigheden moeten worden betrokken bij de beoordeling of aan eiser een asielvergunning moet worden verleend.
8. De rechtbank overweegt, zoals ook ter zitting met partijen besproken, dat het besluit op 9 mei 2023 is genomen en de omstandigheid dat het beroep pas op 8 juli 2025 wordt behandeld, welke omstandigheid op geen enkele wijze te wijten is aan partijen, reeds betekent dat de refoulementbeoordeling die in het besluit is gemaakt achterhaald is. Weliswaar heeft verweerder in het verweerschrift kort verwezen naar artikel 15c van richtlijn 2011/95, maar dit volstaat niet om een actuele beoordeling te maken van de vraag of eiser een reëel risico loopt op ernstige schade. Verweerder heeft bovendien ten onrechte geen gewicht gegeven aan de dood van de vader van eiser. Verweerder acht geloofwaardig dat de vader is gedood en dat dit zogenoemd ‘gericht geweld’ is geweest. Verweerder heeft weliswaar terecht overwogen dat dit niet betekent dat de verklaringen van eiser geloofwaardig zijn en/of dat eiser een 3 EVRM-risico, dan wel 15b van richtlijn 2011/95 loopt. Verweerder heeft echter niet onderkend dat het gerichte geweld tegen vader moet worden betrokken als element bij de vraag of eiser een groter risico loopt om slachtoffer te worden van willekeurig geweld. De concrete feiten en omstandigheden waaronder die dood heeft plaatsgevonden zijn in dat verband relevant. Verweerder moet zich hiervan vergewissen en vervolgens nagaan of dit betekent of eiser een verhoogd risico loopt om slachtoffer te worden van willekeurig geweld. Dit geldt ook voor de door eiser aangedragen argumenten dat hij vreest voor rekrutering, behoort tot een minderheidsclan en dat zijn moeder hem niet kan beschermen en dat hij ook jongere broers en zussen heeft. Verweerder heeft zijn besluit niet kunnen handhaven zonder uitgebreider in te gaan op algemene landeninformatie zoals het Algemeen Ambtsbericht Somalië 2025 en andere actuele openbare bronnen en zonder het toetsingskader voor ‘ernstige schade’ als bedoeld in artikel 15 van richtlijn 2011/95 op de juiste wijze toe te passen. De rechtbank heeft ter zitting gewezen op de passages in het Ambtsbericht over Al-Shabaab waarin is vermeld dat Mogadishu in naam onder controle was van de federale regering maar dat de federale regering niet in staat was de veiligheid in Mogadishu volledig te garanderen en dat Al-Shabaab geen controle had maar wel was geïnfiltreerd in de overheid en een groot netwerk aan informanten had en de federale regering de burgers eind 2024 heeft opgeroepen om zich te bewapenen tegen Al-Shabaab. Het volstaat daarom niet om vast te stellen dat Al-Shabaab niet de controle heeft over Mogadishu en eiser daarom geen risico op ernstige schade loopt als hij nu zou moeten terugkeren naar Mogadishu. Verweerder heeft bovendien geloofwaardig geacht dat de vader van eiser door gericht geweld van Al-Shabaab in Mogadishu om het leven is gekomen. De rechtbank heeft ter zitting ook benoemd dat EUAA een nieuw rapport heeft uitgebracht, ‘Somalia: Security Situation, May 2025, en dat verweerder deze bron ook moet betrekken bij de beoordeling of aan eiser subsidiaire bescherming moet worden geboden en verweerder -ook uit eigen beweging- moet nagaan of er meer of andere relevante informatie beschikbaar is. De rechtbank verwijst voor de wijze waarop moet worden beoordeeld of eiser een reëel risico loopt op ernstige schade naar het arrest van het Hof van 9 november 2023 in de zaak X, Y, hun zes minderjarige kinderen tegen de Staatssecretaris van Justitie en Veiligheid, C-125/22, ECLI:EU:C:2023:843, de uitspraak van deze rechtbank, zittingsplaats ’s-Hertogenbosch van 20 december 2023, ECLI:NL:RBDHA:2023:20195, de uitspraken van de Afdeling van 17 juli 2024, ECLI:NL:RVS:2024:2927, 16 juli 2025, ECLI:NL:RVS:2025:3153 en ECLI:NL:RVS:2025:3154, en de uitspraak van deze rechtbank en zittingsplaats van 17 juli 2025, ECLI:NL:RBDHA:2025:12920. De rechtbank overweegt uitdrukkelijk dat de rechtbank niet vaststelt dat in Mogadishu sprake is van een 15c-situatie en de rechtbank stelt ook niet vast dat aan eiser subsidiaire bescherming moet worden verleend. De rechtbank concludeert wel dat verweerder niet grondig genoeg heeft onderzocht of eiser een reëel risico loopt op ernstige schade en dat verweerder actueel moet beoordelen wat het niveau van willekeurig geweld is en of eiser in verband daarmee, met inachtneming van elementen die moeten worden betrokken bij de ‘glijdende schaal’, in aanmerking moet worden gebracht voor subsidiaire bescherming.
9. De rechtbank zal het beroep gegrond verklaren omdat de refoulementbeoordeling die is gemaakt in het besluit, ten tijde van het onderzoek ter zitting onvoldoende is geactualiseerd en omdat verweerder niet het juiste beoordelingskader heeft toegepast bij de beoordeling of aan eiser subsidiaire bescherming moet worden verleend. Dit betekent dat de rechtbank het besluit zal vernietigen vanwege dit onderdeel van het besluit. De rechtbank overweegt dat verweerder wel een deugdelijke geloofwaardigheidsbeoordeling heeft verricht. Omdat nog niet voldoende grondig is onderzocht of aan eiser subsidiaire bescherming moet worden verleend, acht de rechtbank het niet opportuun om te beoordelen of aan eiser verblijf op reguliere gronden moet worden toegestaan. De rechtbank zal bepalen dat verweerder een nieuw besluit moet nemen en stelt daarvoor een termijn van zes weken.
10. Omdat de rechtbank het beroep gegrond verklaart, zal de rechtbank een proceskostenveroordeling uitspreken. Deze kosten stelt de rechtbank op grond van het Besluit proceskosten bestuursrecht voor de door een derde beroepsmatig verleende rechtsbijstand op € 1.814,- (1 punt voor het indienen van een beroepschrift en 1 punt voor het verschijnen op de zitting, met een waarde per punt van € 907,- en een wegingsfactor 1).
11. Beslist wordt als volgt.
Beslissing
De rechtbank:
-verklaart het beroep gegrond;
-vernietigt het bestreden besluit zoals aangegeven in rechtsoverweging 9;
-draagt verweerder op om binnen zes weken na bekendmaking van deze uitspraak een nieuw besluit te nemen met inachtneming van deze uitspraak;
-veroordeelt verweerder in de proceskosten van eiser tot een bedrag van € 1.814,-.
Deze uitspraak is gedaan door mr. S. van Lokven, rechter, in aanwezigheid van
mr. M.J. Beckers, griffier.
De uitspraak is uitgesproken in het openbaar en bekendgemaakt op:18 juli 2025.
Bent u het niet eens met deze uitspraak?
Als u het niet eens bent met deze uitspraak, kunt u een brief sturen naar de Afdeling bestuursrechtspraak van de Raad van State waarin u uitlegt waarom u het er niet mee eens bent. Dit heet een beroepschrift. U moet dit beroepschrift indienen binnen 4 weken na de dag waarop deze uitspraak is verzonden. U ziet deze datum hierboven.",https://uitspraken.rechtspraak.nl/details?id=ECLI:NL:RBDHA:2025:13043&showbutton=true&keyword=vreemdelingenrecht&idx=2,Vreemdelingenrecht
NL:RVS:2025:3199,ECLI:NL:RVS:2025:3199,Raad van State,14-07-2025,14-07-2025,16-07-2025,Appellant heeft beroep ingesteld tegen het niet tijdig nemen van een besluit op een aanvraag om hem een verblijfsvergunning asiel voor bepaalde tijd te verlenen.,"Uitspraak
202305739/1/V1 en 202305739/2/V1.
Datum uitspraak: 14 juli 2025
AFDELING
BESTUURSRECHTSPRAAK
Uitspraak van de voorzieningenrechter van de Afdeling bestuursrechtspraak van de Raad van State op een verzoek om het treffen van een voorlopige voorziening (artikel 8:81 van de Algemene wet bestuursrecht, hierna: de Awb) en, met toepassing van artikel 92 van de Vw 2000, op het hoger beroep van:
[appellant],
appellant,
tegen de uitspraak van de rechtbank Den Haag, zittingsplaats Arnhem, van 9 augustus 2023 in zaak nr. NL23.16004 in het geding tussen:
appellant
en
de minister van Asiel en Migratie.
Procesverloop
Appellant heeft beroep ingesteld tegen het niet tijdig nemen van een besluit op een aanvraag om hem een verblijfsvergunning asiel voor bepaalde tijd te verlenen.
Bij uitspraak van 9 augustus 2023 heeft de rechtbank dat beroep niet-ontvankelijk verklaard.
Tegen deze uitspraak heeft appellant, vertegenwoordigd door mr. M. Woudwijk, advocaat in Amsterdam, hoger beroep ingesteld.
Bij besluit van 29 april 2025 heeft de minister de aanvraag van appellant afgewezen.
Appellant heeft op verzoek van de Afdeling een nader stuk ingediend.
Appellant heeft de voorzieningenrechter van de Afdeling verzocht om een voorlopige voorziening te treffen.
Overwegingen
Hoger beroep
1.       Toen de rechtbank uitspraak deed op het beroep van appellant tegen het niet tijdig nemen van een besluit, had de minister nog geen besluit genomen op zijn aanvraag van 11 november 2022. Dat heeft de minister bij het besluit van 29 april 2025 wel gedaan. Met het door de minister nemen van dit besluit heeft appellant het doel van deze procedure bereikt. Appellant heeft geen belang bij de beoordeling van het hoger beroep.
2.       Het hoger beroep is niet-ontvankelijk. De Afdeling heeft in haar uitspraak van 8 november 2023, ECLI:NL:RVS:2023:4125, prejudiciële vragen gesteld aan het Hof van Justitie om te kunnen bepalen of de minister de beslistermijn, met WBV 2022/22, heeft mogen verlengen. Het Hof heeft in zijn arrest van 8 mei 2025, ECLI:EU:C:2025:326, antwoord gegeven op die vragen. De Afdeling moet hierover nog einduitspraak doen. Dit heeft geen invloed op de vraag of appellant zijn proceskosten vergoed moet krijgen. In dit geval heeft de minister bij het besluit van 29 april 2025 de aanvraag van appellant om een verblijfsvergunning asiel voor bepaalde tijd te verlenen, afgewezen. Appellant heeft die aanvraag op 11 november 2022 ingediend. Dit betekent dat de minister, ongeacht de rechtmatigheid van de verlenging van de beslistermijn, ook de beslistermijn van vijftien maanden heeft overschreden. De Afdeling ziet daarom aanleiding om de minister in de proceskosten te veroordelen.
3.       De minister moet de in verband met het hoger beroep gemaakte proceskosten vergoeden. Het gaat om een punt voor het hogerberoepschrift. Het hoger beroep gaat uitsluitend over het door de minister niet tijdig nemen van een besluit op de asielaanvraag. De Afdeling past daarom wegingsfactor 0,5 toe.
Beroep
4.       Het besluit van 29 april 2025 wordt, gelet op artikel 6:20, derde lid, in samenhang gelezen met artikel 6:24 van de Awb, van rechtswege geacht onderwerp te zijn van dit geding. Appellant heeft bij brief van 16 mei 2025 laten weten het niet eens te zijn met dat besluit en daartegen beroepsgronden gericht.
5.       De Afdeling ziet in dit geval aanleiding om het van rechtswege ontstane beroep tegen het besluit van 29 april 2025, krachtens artikel 6:20, vierde lid, van de Awb, te verwijzen naar de rechtbank Den Haag, zittingsplaats Arnhem. De Afdeling acht het passend dat de rechtbank het beroep tegen dat besluit toetst en dat tegen dat oordeel hoger beroep openstaat. De rechtbank is er namelijk op ingericht om in eerste aanleg asielbesluiten te toetsen en zitting te houden in dit soort zaken. Hiermee wordt ook recht gedaan aan de in afdeling 4 van hoofdstuk 7 van de Vw 2000 neergelegde functie van de hogerberoepsrechter.
6.       De Afdeling verwijst het beroep naar de rechtbank Den Haag, zittingsplaats Arnhem.
Verzoek om voorlopige voorziening
7.       Voor de voorzieningenrechter bestaat geen aanleiding om de door appellant verzochte voorlopige voorziening te treffen. Het van rechtswege ontstane beroep tegen het besluit van 29 april 2025 schort de werking van dit besluit op totdat de rechtbank uitspraak heeft gedaan op het door de Afdeling naar haar verwezen beroep (zie artikel 82, eerste lid, van de Vw 2000). Dit betekent dat appellant de uitkomst van het beroep in Nederland mag afwachten en tot dat moment zijn recht op opvang en verstrekkingen behoudt. De minister hoeft de in verband met het verzoek gemaakte proceskosten niet te vergoeden.
Beslissing
De voorzieningenrechter van de Afdeling bestuursrechtspraak van de Raad van State:
I.        verklaart het hoger beroep niet-ontvankelijk;
II.       verwijst het beroep tegen het besluit van 29 april 2025, V-[…], naar de rechtbank Den Haag, zittingsplaats Arnhem;
III.      veroordeelt de minister van Asiel en Migratie tot vergoeding van de bij appellant in verband met de behandeling van het hoger beroep opgekomen proceskosten tot een bedrag van € 453,50, geheel toe te rekenen aan door een derde beroepsmatig verleende rechtsbijstand;
IV.      wijst het verzoek af.
Aldus vastgesteld door mr. C.J. Borman, voorzieningenrechter, in tegenwoordigheid van mr. H.J. Jongeneel, griffier.
w.g. Borman
voorzieningenrechter
w.g. Jongeneel
griffier
Uitgesproken in het openbaar op 14 juli 2025
958",https://uitspraken.rechtspraak.nl/details?id=ECLI:NL:RVS:2025:3199&showbutton=true&keyword=vreemdelingenrecht&idx=80,Vreemdelingenrecht
NL:RBDHA:2025:12425,ECLI:NL:RBDHA:2025:12425,Rechtbank Den Haag,11-07-2025,11-07-2025,11-07-2025,"bnt asiel, gegrond beroep","Uitspraak
RECHTBANK DEN HAAG
Zittingsplaats Groningen
Bestuursrecht
zaaknummer: NL25.23377

uitspraak van de enkelvoudige kamer in de zaak tussen

[naam] , eiser,
V-nummer: [nummer]
(gemachtigde: mr. J.M. Suurmeijer),
en
de minister van Asiel en Migratie, de minister.
Inleiding
1. Deze uitspraak gaat over het beroep dat eiser heeft ingediend omdat de minister niet op tijd zou hebben beslist op de asielaanvraag van 3 januari 2024.
1.1.
De rechtbank doet uitspraak zonder zitting.1
Beoordeling door de rechtbank
Is het beroep ontvankelijk en kennelijk gegrond?
2. De minister moet uiterlijk binnen zes maanden na het ontvangen van de aanvraag beslissen.2 De minister heeft deze termijn met negen maanden verlengd.3De rechtbank stelt vast dat deze termijn is verstreken.4 Eiser heeft de minister, na het verstrijken van de termijn, gevraagd om alsnog binnen twee weken te beslissen. Dat heeft de minister niet gedaan en eiser heeft vervolgens beroep ingesteld.5
3. Het beroep is ontvankelijk en kennelijk gegrond.
Welke beslistermijn legt de rechtbank de minister op?
4. De minister moet alsnog een besluit nemen op de aanvraag.6 De Afdeling bestuursrechtspraak van de Raad van State (Afdeling) heeft geoordeeld dat bij het bepalen van een nieuwe beslistermijn rekening moet worden gehouden met het ‘8+8 wekenmodel’.7 Dit betekent dat de minister in principe binnen een termijn van zestien weken een besluit moet nemen. De termijn begint op de dag na het bekendmaken van deze uitspraak.
Welke dwangsom legt de rechtbank op?
5. De rechtbank legt alleen een rechterlijke dwangsom op.8
6. De rechtbank bepaalt in deze zaak dat, als de minister niet binnen de door de rechtbank opgelegde termijn een besluit op de aanvraag neemt, de minister een dwangsom van € 100,- moet betalen voor elke dag waarmee de beslistermijn wordt overschreden, met een maximum van € 15.000,-.9
Conclusie en gevolgen
7. Het beroep is kennelijk gegrond. Dat betekent dat eiser gelijk krijgt en de minister zestien weken de tijd krijgt om alsnog een besluit te nemen. Doet de minister dat niet, dan is zij aan eiser een dwangsom verschuldigd.
8. De minister moet de door eiser gemaakte proceskosten vergoeden. Deze kosten stelt de rechtbank vast op € 453,50.10
Beslissing
De rechtbank:
-
verklaart het beroep gegrond;
-
vernietigt het, met een besluit gelijk te stellen, niet tijdig nemen van een besluit;
-
draagt de minister op om binnen zestien weken na de dag van het bekendmaken van deze uitspraak alsnog een besluit op de aanvraag bekend te maken;
-
bepaalt dat de minister aan eiser een dwangsom van € 100,- moet betalen voor elke dag waarmee zij de hiervoor genoemde termijn overschrijdt, met een maximum van € 15.000,-;
-
veroordeelt de minister in de proceskosten van eiser tot een bedrag van € 453,50.
Deze uitspraak is gedaan door mr. H. Hanssen-Telman, rechter, in aanwezigheid van
F.Q. Peters, griffier, en openbaar gemaakt door middel van geanonimiseerde publicatie op rechtspraak.nl.
Deze uitspraak is bekendgemaakt op:
Bent u het niet eens met deze uitspraak?
Als u het niet eens bent met deze uitspraak, kunt u een brief sturen naar de rechtbank waarin u uitlegt waarom u het er niet mee eens bent. Dit heet een verzetschrift. U moet dit verzetschrift indienen binnen 6 weken na de dag waarop deze uitspraak is verzonden. U ziet deze datum hierboven. Als u graag een zitting wilt waarin u uw verzetschrift kunt toelichten, kunt u dit in uw verzetschrift vermelden.
1
Artikel 8:54 van de Algemene wet bestuursrecht (Awb).
2
Artikel 42, eerste lid, van de Vreemdelingenwet 2000 (Vw).
3
Artikel 42, vierde lid, onder b, van de Vw.
4
Artikel 6:12, tweede lid, aanhef en onder a, van de Awb.
5
Artikel 6:12, tweede lid aanhef en onder b, van de Awb.
6
Artikel 8:72, vierde lid, aanhef en onder b, van de Awb.
7
ECLI:NL:RVS:2020:1560.
8
ECLI:NL:RVS:2022:3352 en ECLI:NL:RVS:2022:3353.
9
Artikel 8:55d, tweede lid, van de Awb.
10
Op grond van het Besluit proceskosten bestuursrecht voor de door de gemachtigde verleende rechtsbijstand, waarbij 1 punt is gerekend voor het indienen van het beroepsschrift met een waarde per punt van € 907,- en een wegingsfactor van 0,5.",https://uitspraken.rechtspraak.nl/details?id=ECLI:NL:RBDHA:2025:12425&showbutton=true&keyword=vreemdelingenrecht&idx=154,Vreemdelingenrecht
NL:RBDHA:2025:12414,ECLI:NL:RBDHA:2025:12414,Rechtbank Den Haag,11-07-2025,11-07-2025,11-07-2025,"Geloofwaardigheidsbeoordeling. LHBTI. Beroep gegrond, rechtsgevolgen blijven in stand.","Uitspraak
RECHTBANK DEN HAAG
Zittingsplaats Groningen
Bestuursrecht
zaaknummer: NL25.7106

uitspraak van de enkelvoudige kamer in de zaak tussen
[naam] ,
geboren op [geboortedatum] ,
van Tanzaniaanse nationaliteit,
V-nummer: [nummer] , eiseres
(gemachtigde: mr. I.M. Zuidhoek),
en
de minister van Asiel en Migratie,
(gemachtigde: mr. V.R. Bloemberg).
Samenvatting
Deze uitspraak gaat over de afwijzing van de asielaanvraag van eiseres als bedoeld in artikel 28 van de Vreemdelingenwet 2000 (Vw). Eiseres is het hier niet mee eens en zij voert daartoe een aantal beroepsgronden aan. Aan de hand van deze beroepsgronden beoordeelt de rechtbank de afwijzing van de asielaanvraag. De rechtbank komt in deze uitspraak tot het oordeel dat de afwijzing van de asielaanvraag in stand kan blijven. Het beroep is ongegrond. Hieronder legt de rechtbank uit hoe zij tot dit oordeel komt en welke gevolgen dit oordeel heeft.
Procesverloop
1. Eiseres heeft op 9 augustus 2019 een aanvraag ingediend voor een verblijfsvergunning asiel voor bepaalde tijd. De minister heeft de aanvraag met het besluit van 26 juli 2021 afgewezen. Nadat het beroep van eiseres tegen dit besluit met de uitspraak van 22 juli 2022 gegrond is verklaard heeft de minister met het besluit van 22 januari 2025 opnieuw op de aanvraag beslist en deze weer afgewezen.
1.1.
Eiseres heeft beroep ingesteld tegen het besluit van 22 januari 2025.
1.2.
Met de beschikking van 1 mei 2025 heeft de minister het besluit aangevuld en verzocht het beroep mede gericht te achten tegen het aanvullende besluit.
1.3.
De rechtbank heeft het beroep op 25 juni 2025 op zitting behandeld. Hieraan hebben deelgenomen: eiseres met haar gemachtigde en de gemachtigde van de minister. Ook is een tolk verschenen.
Beoordeling door de rechtbank
Het asielrelaas
2. Eiseres legt aan haar asielaanvraag ten grondslag dat zij biseksueel is en dat zij op 15 september 2017 tijdens een bijeenkomst voor lesbische vrouwen, homoseksuele mannen, biseksuelen, transgenders en intersekse personen (lhbti) samen met andere deelnemers is opgepakt en meegenomen naar het politiebureau waar zij is mishandeld. Eiseres is op borgtocht vrijgelaten en zij is op 19 september 2017 vanuit Zanzibar naar een wijk in Dar es Salaam gegaan waar zij ruim een jaar bij een vriendin heeft verbleven. Nadat het wijkcomité op de hoogte was geraakt van haar geaardheid en de wijkchef daarover had ingelicht, kon eiseres niet langer bij haar vriendin onderduiken en moest zij de wijk verlaten. Eiseres heeft Tanzania met hulp van een reisagent op 12 november 2018 verlaten.
Het bestreden besluit
3. Het asielrelaas van eiseres bevat volgens de minister de volgende relevante elementen:
De identiteit, nationaliteit en herkomst van eiseres;
De seksuele gerichtheid van eiseres;
De problemen als gevolg van de seksuele gerichtheid.
3.1.
De minister stelt zich op het standpunt dat de identiteit, nationaliteit en herkomst van eiseres geloofwaardig zijn. De minister vindt de seksuele gerichtheid en de als gevolg daarvan ontstane problemen niet geloofwaardig. Hiertoe heeft de minister – kort samengevat – overwogen dat eiseres summier, oppervlakkig en niet overtuigend heeft verklaard over de ontdekking van haar gevoelens, over haar relaties met vrouwen en over discriminatie, repressie en vervolging in het land van herkomst. De verklaringen over de lhbti-gemeenschap zijn algemeen van aard genoemd. De ingediende verklaringen zijn onvoldoende bevonden om tot een ander besluit te komen.
3.2.
Met de beschikking van 1 mei 2025 heeft de minister de motivering van het bestreden besluit aangevuld. Daarbij is ingegaan op documenten die niet zijn meegenomen in het besluit. De minister ziet in deze documenten geen aanleiding om af te wijken van hetgeen er in het besluit van 22 januari 2025 is overwogen. Met toepassing van artikel 6:19 van de Algemene wet bestuursrecht (Awb) zal de rechtbank het beroep mede gericht achten tegen het aanvullende besluit.
Had de minister eiseres opnieuw moeten horen?
4. Eiseres voert als eerste aan dat de minister haar aanvullend had moeten horen om tot een zorgvuldig besluit te komen. Er is immers tijd verlopen en iemand kan na verloop van tijd een ontwikkeling doormaken.
4.1.
De minister stelt dat er geen aanleiding was om eiseres aanvullend te horen omdat eiseres bij het nader gehoor (van 23 april 2021) en nadien voldoende gelegenheid heeft gehad om haar verklaring af te leggen. Omdat eiseres heeft verklaard dat zij ten tijde van dit gehoor al acht jaar wist over haar biseksuele gerichtheid, mocht van haar verwacht worden dat ze bij het nader gehoor aannemelijk kon verklaren. Eiseres heeft ook niet toegelicht of zij een ontwikkeling heeft doorgemaakt en zo ja, welke.
4.2.
De rechtbank oordeelt dat de minister eiseres niet opnieuw heeft hoeven horen. Eiseres heeft bij het nader gehoor en bij de correcties en aanvullingen voldoende gelegenheid gekregen om verklaringen af te leggen. Niet gebleken is dat bij het gehoor niet voldoende is doorgevraagd of dat er voor eiseres belemmeringen waren om te verklaren over de thema’s die voor de beoordeling van belang zijn. Eiseres heeft zelf verklaard dat zij ten tijde van het nader gehoor al lange tijd wist van haar biseksuele gerichtheid. De minister heeft in de door eiseres aangevoerde omstandigheden, waaronder activiteiten na het nader gehoor, geen reden hoeven zien om eiseres aanvullend te horen.
Heeft de minister de gestelde biseksuele gerichtheid ongeloofwaardig kunnen vinden?
5. De rechtbank stelt voorop dat in zaken waarin een lhbti-geaardheid als asielmotief wordt aangevoerd, het zwaartepunt van de geloofwaardigheidsbeoordeling ligt bij het persoonlijke en authentieke verhaal dat de vreemdeling vertelt over en vanuit haar eigen ervaring met betrekking tot de gestelde seksuele gerichtheid. Daarbij moet rekening worden gehouden met het referentiekader van de vreemdeling.1
Heeft de minister voldoende rekening gehouden met het referentiekader van eiseres?
5.1.
Eiseres betwist het referentiekader2 niet, maar stelt dat niet duidelijk is waarom van eiseres verwacht kon worden dat zij uitgebreider had kunnen verklaren. De minister heeft het referentiekader daarom volgens eiseres niet goed toegepast.
5.2.
De minister stelt zich op het standpunt dat het referentiekader volledig is, dat dit niet betwist wordt en dat het referentiekader op kenbare wijze in het voornemen en de beschikking is toegepast.
5.3.
De rechtbank stelt vast dat het vastgestelde referentiekader door eiseres niet wordt bestreden. Wel is in geschil wat het referentiekader betekent voor wat redelijkerwijs van eiseres verwacht kan worden bij het afleggen van haar verklaringen. De rechtbank overweegt hierbij dat eiseres weliswaar stelt dat het referentiekader niet op de juiste manier bij de beoordeling is betrokken, maar dat zij in de beroepsgronden en ter zitting niet voldoende concreet heeft aangegeven op welke onderdelen van het voornemen en/of het bestreden besluit de minister het referentiekader niet of in onvoldoende mate heeft toegepast.
5.4.
De rechtbank is van oordeel dat van eiseres, gelet op het vastgestelde referentiekader, verwacht mocht worden dat zij persoonlijk en authentiek kon verklaren over haar gedachten, gevoelens en ervaringen. Dit betreft zowel de gestelde ontdekking van haar biseksuele gerichtheid als de relaties die zij stelt te hebben gehad. Eiseres was ten tijde van het nader gehoor 32 jaar en op dat moment al ruim tweeëneenhalf jaar in Nederland, waar biseksualiteit geaccepteerd is. De minister heeft bij het gehoor voldoende open vragen gesteld en eiseres de gelegenheid gegeven haar verklaringen nader toe te lichten. Ook heeft zij, in overeenstemming met het advies van het MediFirst, voldoende tijd gekregen om haar reacties op de gestelde vragen te overwegen en te verwoorden. De rechtbank ziet in hetgeen eiseres heeft aangevoerd geen aanleiding om te oordelen dat de minister bij het gehoor en in (de voorbereiding van) het bestreden besluit niet genoeg rekening heeft gehouden met het referentiekader.
Heeft de minister de verklaringen van eiseres over haar biseksuele geaardheid summier en onvoldoende persoonlijk en authentiek mogen vinden?
5.5.
Eiseres stelt dat haar ten onrechte is tegengeworpen dat zij summier en onvoldoende diepgaand zou hebben verklaard over haar gevoelens en de ontwikkeling in haar seksuele identiteit. Zij stelt dat zij haar persoonlijke en authentieke verhaal heeft verteld. Dat zij dat niet heeft gedaan met gebruik van de woorden die de minister verwacht, betekent niet dat het geen persoonlijk en authentiek verhaal is.
5.6.
De minister betoogt dat in het voornemen en het bestreden besluit voldoende is toegelicht op welke punten eiseres summier, oppervlakkig en/of niet overtuigend heeft verklaard. De minister heeft daarbij onder andere overwogen dat eiseres summier en oppervlakkig heeft verklaard over de ontdekking van haar gevoelens en dat zij onvoldoende inzicht heeft gegeven in de beleving van haar relatie met [naam 2] .
5.7.
Naar het oordeel van de rechtbank heeft de minister eiseres kunnen tegenwerpen dat zij summier en onvoldoende persoonlijk en authentiek heeft verklaard. Over de ontdekking van haar lesbische en biseksuele gevoelens heeft eiseres verklaard dat zij sinds haar twaalfde jaar ‘gevoelens’ of ‘gevoelens van liefde’ kreeg voor meisjes en dat zij meisjes aantrekkelijk vond. Verder heeft eiser verklaard dat zij vanaf haar veertiende een relatie had met een meisje dat zij via een dansgroep had leren kennen en vanaf haar zestiende ook met een jongen. De minister heeft niet ten onrechte overwogen dat van eiseres verwacht mocht worden dat zij over deze periode met meer diepgang had kunnen verklaren over haar gevoelens en wat deze voor haar betekenden. Eiseres heeft onvoldoende duidelijk gemaakt hoe ze deze periode heeft beleefd en hoe haar gevoelens waren toen ze volgens haar verklaring zowel een vriendin als een vriend had. Zij verklaart in algemene bewoordingen dat ze niets aan haar gevoelens kon veranderen, dat ze de relaties geheim moest houden en dat ze gevoelens van tevredenheid had.3 De minister heeft voldoende onderbouwd waarom van eiseres verwacht kon worden hier meer over te vertellen dan zij heeft gedaan.
5.8.
Wat betreft de relatie met [naam 2] heeft de minister eiseres mogen tegenwerpen dat zij onvoldoende inzicht heeft gegeven in deze relatie. In het voornemen heeft de minister beschreven waarom de verklaringen van eiseres algemeen zijn en onvoldoende inzicht geven in de persoonlijke gevoelens en gedachten. 4 De minister heeft daarbij van belang mogen vinden dat, als eiseres wordt gevolgd in haar verklaring, zij ten tijde van de relatie 25 jaar was en op dat moment al meer dan 11 jaar ervaring had met haar seksuele gerichtheid. Eiseres heeft ook verklaard dat zij met [naam 2] wilde trouwen. 5 Toch verklaart zij alleen dat zij ‘gevoelens van blijdschap’ kreeg en dat zij ‘gewoon blij’ was toen bleek dat [naam 2] haar leuk vond en van haar hield. Dat zij een relatie met een meisje kreeg, maakte eiseres ‘tevreden’. De relatie met [naam 2] heeft volgens eiseres bovendien enige jaren geduurd maar eiseres verklaart over de invulling van de relatie alleen dat zij samen uitgingen naar het park of naar feestjes, elkaar bij de dansavonden ontmoetten en elkaar advies gaven over het leven. Ook de verklaringen over hoe het voor eiseres was om bij gelegenheid wel te laten zien dat zij een relatie had met [naam 2] zijn niet overtuigend. Eiseres verklaart dat ze het leuk vond en dat ze zich dan vrij en tevreden voelde. De minister heeft deze verklaringen niet ten onrechte onvoldoende diepgaand gevonden.
5.9.
Hetgeen eiseres heeft aangevoerd is onvoldoende om de overwegingen van de minister te weerspreken. De rechtbank overweegt daarbij dat de minister in het aanvullend besluit alsnog is ingegaan op de door eiseres overgelegde verklaringen. De minister heeft daarmee deugdelijk gemotiveerd dat deze stukken en de verklaringen van eiseres over het bezoeken van bijeenkomsten van lhbti-belangenorganisaties niet voldoende zijn om de tekortschietende verklaringen van eiseres over haar persoonlijke beleving van haar gestelde geaardheid in positieve zin te compenseren. Daarbij is van belang dat eiseres niet heeft kunnen wegnemen dat haar verklaringen over haar eigen ervaringen ontoereikend zijn.6
Heeft de minister de problemen als gevolg van de gerichtheid ongeloofwaardig mogen vinden?
5.10.
Eiseres is in de beroepsgronden niet ingegaan op hetgeen de minister in paragraaf 3 van het voornemen heeft overwogen. De minister voert aan dat de ongeloofwaardigheid van het derde asielmotief daarmee vaststaat.
5.11.
De rechtbank oordeelt dat de minister in het voornemen voldoende heeft onderbouwd dat het asielmotief ‘Problemen als gevolg van de seksuele gerichtheid’ ongeloofwaardig is. Eiseres heeft verklaard dat zij in september 2017 bij een bijeenkomst van lhbti-ers is gearresteerd en dat zij om die reden is gevlucht. Ter onderbouwing heeft zij een aantal documenten overgelegd. De minister heeft gesteld dat de documenten vanwege spelfouten en een onjuiste vermelding van een toepasselijk wetsartikel niet bijdragen aan de geloofwaardigheid van de verklaringen van eiseres. Eiseres heeft de fouten in de documenten niet weersproken, evenmin als de overige ongerijmdheden in de verklaringen over de reden voor de vlucht. De rechtbank ziet daarom geen aanleiding om de onderbouwing van de ongeloofwaardigheid van het asielmotief onvoldoende draagkrachtig te vinden.
Slotsom
6. Gelet op het voorgaande heeft de minister zich naar het oordeel van de rechtbank op het standpunt kunnen stellen dat eiseres haar seksuele gerichtheid niet aannemelijk heeft weten te maken. Dat de gestelde problemen ook ongeloofwaardig zijn bevonden draagt bovendien bij aan de ongeloofwaardigheid van die gerichtheid. Hetgeen eiseres in beroep heeft ingebracht kan niet afdoen aan de door de minister gegeven uitleg en daaruit getrokken conclusie.
7. De minister heeft met de aanvullende beschikking van 1 mei 2025 het motiveringsgebrek hersteld. Omdat daarmee vaststaat dat het bepaalde in artikel 3:2 van de Awb is geschonden zal de rechtbank het beroep gegrond verklaren en het bestreden besluit vernietigen, maar de rechtsgevolgen met toepassing van artikel 8:72, derde lid, onder a, van de Awb in stand laten.
Conclusie en gevolgen
8. Het beroep is gegrond, maar de rechtsgevolgen blijven in stand. Dat betekent dat de afwijzing van de asielaanvraag van eiseres in stand blijft. Eiseres krijgt een vergoeding van haar proceskosten. Deze vergoeding bedraagt € 1.814,- omdat de gemachtigde van eiseres een beroepschrift heeft ingediend en aan de zitting heeft deelgenomen. Verder zijn er geen kosten gemaakt die vergoed kunnen worden.
Beslissing
De rechtbank:
-
verklaart het beroep gegrond;
-
vernietigt het bestreden besluit;
-
bepaalt dat de rechtsgevolgen geheel in stand blijven;
-
veroordeelt de minister tot betaling van € 1.184 aan proceskosten aan eiseres.
Deze uitspraak is gedaan door mr. L.J. van der Veen, rechter, in aanwezigheid van
mr. J. Dijkstra, griffier, en openbaar gemaakt door gepseudonimiseerde publicatie op rechtspraak.nl.
De uitspraak is openbaar gemaakt en bekendgemaakt op:
Informatie over hoger beroep
Een partij die het niet eens is met deze uitspraak, kan een hogerberoepschrift sturen naar de Afdeling bestuursrechtspraak van de Raad van State waarin wordt uitgelegd waarom deze partij het niet eens is met de uitspraak. Het hogerberoepschrift moet worden ingediend binnen 4 weken na de dag waarop deze uitspraak is verzonden. Kan de indiener de behandeling van het hoger beroep niet afwachten, omdat de zaak spoed heeft, dan kan de indiener de voorzieningenrechter van de Afdeling bestuursrechtspraak van de Raad van State vragen om een voorlopige voorziening (een tijdelijke maatregel) te treffen.
1
Zie onder andere de uitspraak van de Afdeling Bestuursrechtspraak van de Raad van State van 26 januari 2024, ECLI:NL:RVS:2024:300.
2
Zie bladzijde 2 van het voornemen van 5 januari 2024.
3
Bladzijde 14 Nader gehoor.
4
Zie paragraaf 2.2.
5
Zie bladzijde 16 van het Nader gehoor.
6
Zie onder andere de uitspraak van de ABRvS van 21 maart 2024, ECLI:NL:RVS:2024:1121.",https://uitspraken.rechtspraak.nl/details?id=ECLI:NL:RBDHA:2025:12414&showbutton=true&keyword=vreemdelingenrecht&idx=155,Vreemdelingenrecht
NL:RBDHA:2025:12442,ECLI:NL:RBDHA:2025:12442,Rechtbank Den Haag,10-07-2025,10-07-2025,11-07-2025,BNT – asiel – kruisjesformulier – 21-maanden termijn overschreden – beroep gegrond.,"Uitspraak
RECHTBANK DEN HAAG
Zittingsplaats Middelburg
Bestuursrecht
Zaaknummers: NL25.13937 en NL25.13942
uitspraak van de enkelvoudige kamer in de zaak tussen
[eiseres], eiseres, v-nummer: [V-nummer 1],
[eiser], eiser, v-nummer: [V-nummer 2],
hierna gezamenlijk te noemen: eisers,
(gemachtigde: mr. J.J. Bronsveld),
en
de minister van Asiel en Migratie, voorheen de staatssecretaris van Justitie en Veiligheid, verweerder.
Procesverloop
Eisers hebben beroep ingesteld tegen het niet tijdig beslissen op hun asielaanvragen.
Overwegingen
Voor het wettelijk kader en de aan de beroepen ten grondslag liggende overwegingen verwijst de rechtbank naar de aan deze uitspraak gehechte bijlage.
Is de beslistermijn overschreden?
( x) Ja
Is er een correcte ingebrekestelling en zijn de beroepen meer dan twee weken later ingesteld?
( x) Ja
Zijn de beroepen gegrond?
(x) Ja
Binnen welke termijn moet verweerder alsnog een besluit nemen?
(
x) Er is sprake van bijzondere omstandigheden, de uiterste termijn van 21 maanden zoals genoemd in artikel 31, vijfde lid, van de Procedurerichtlijn is overschreden. De rechtbank ziet daarom aanleiding om verweerder op te dragen zo snel mogelijk op de asielaanvragen te beslissen, maar uiterlijk twee weken na de dag van verzending van deze uitspraak.
Is er aanleiding om een rechterlijke dwangsom op te leggen?
( x) Ja
Hoe hoog is de rechterlijke dwangsom als verweerder niet binnen deze termijn beslist?
(x) € 100 per dag met een maximum van € 15.000.
Is er aanleiding om proceskosten vast te stellen?
( x) Ja
Hoe hoog zijn de te vergoeden proceskosten?
De volgende proceskosten worden toegekend:
( x) 1 punt voor het indienen van het beroepschrift
met een waarde per punt van € 907 en een wegingsfactor 0,5.
Beslissing
De rechtbank:
( x) verklaart de beroepen gegrond;
( x) draagt verweerder op binnen twee weken na de dag van verzending van deze uitspraak een besluit bekend te maken met inachtneming van deze uitspraak;
( x) bepaalt dat verweerder aan eisers een dwangsom van € 100 verbeurt voor elke dag waarmee hij de hiervoor genoemde termijn overschrijdt, met een maximum van € 15.000;
( x) veroordeelt verweerder in de proceskosten van eisers tot een bedrag van € 453,50.
Deze uitspraak is gedaan op 10 juli 2025 door mr. M.L. Weerkamp, rechter, in aanwezigheid van mr. S. Mohandes, griffier, en openbaar gemaakt door middel van een geanonimiseerde publicatie op www.rechtspraak.nl.
Bijlage
De rechtbank doet uitspraak zonder zitting.1
Tegen het niet tijdig nemen van een besluit kan beroep worden ingesteld.2 Het beroepschrift kan worden ingediend als het bestuursorgaan niet tijdig een besluit heeft genomen en twee weken zijn verstreken nadat een schriftelijke ingebrekestelling door het bestuursorgaan is ontvangen.3
Op grond van artikel 42, eerste lid, van de Vreemdelingenwet 2000 (Vw) wordt binnen zes maanden na ontvangst van de aanvraag een beschikking gegeven. Voor zover verweerder met de WBV 2023/34 de beslistermijn met negen maanden heeft verlengd,5 is de rechtbank van oordeel dat deze verlenging onvoldoende is gemotiveerd.6 Dit betekent dat de rechtsgrond aan het besluit tot verlenging ontbreekt en dat de beslistermijnen voor dergelijke aanvragen zes maanden is.
Als niet is voldaan aan de wettelijke vereisten voor een beroep tegen niet tijdig beslissen, verklaart de rechtbank het beroep niet-ontvankelijk.
Voor zover de ingebrekestelling voor de inwerkingtreding van de Wet herziening regels niet tijdig beslissen in vreemdelingenzaken is ingediend geldt de Tijdelijke wet opschorting dwangsommen IND, waarmee de wetgever de bestuurlijke dwangsom heeft afgeschaft in asielzaken. Dit is niet in strijd met het Unierecht.7 Indien de ingebrekestelling is ingediend op of na 15 april 2025 is op grond van artikel 71b van de Vw bestuurlijke dwangsom verschuldigd.
Als verweerder nog geen besluit heeft genomen, bepaalt de rechtbank dat verweerder dit alsnog moet doen. Verweerder moet dit in beginsel doen binnen twee weken na het verzenden van de uitspraak.8 Alleen in bijzondere gevallen kan de rechtbank een andere termijn bepalen.9
De rechtbank bepaalt dat verweerder bij het overschrijden van de door de rechtbank vastgestelde termijn een dwangsom verschuldigd is voor elke dag waarmee de hiervoor genoemde termijn wordt overschreden.10Dit is de rechterlijke dwangsom.
Als eiser is bijgestaan door een rechtsbijstandverlener, stelt de rechtbank een vergoeding vast van zijn kosten voor de door een derde beroepsmatig verleende rechtsbijstand.11 De zaak is van licht gewicht als het alleen gaat over de vraag of de beslistermijn is overschreden en/of een dwangsom is verbeurd.
De rechtbank legt een hogere rechterlijke dwangsom op als verweerder niet heeft beslist binnen de termijn die de rechtbank heeft bepaald in een eerdere rechterlijke uitspraak. Indien de eerder opgelegde rechterlijke dwangsom nog niet is volgelopen, bepaalt de rechtbank dat verweerder de aan de onderhavige uitspraak verbonden rechterlijke dwangsom verbeurt met ingang van de dag nadat de eerder opgelegde rechterlijke dwangsom is volgelopen.
De uitspraak is bekendgemaakt op:
Bent u het niet eens met deze uitspraak?
Als u het niet eens bent met deze uitspraak, kunt u een brief sturen naar de rechtbank waarin u uitlegt waarom u het er niet mee eens bent. Dit heet een verzetschrift. U moet dit verzetschrift indienen binnen 6 weken na de dag waarop deze uitspraak is verzonden. U ziet deze datum hierboven. Als u graag een zitting wilt waarin u uw verzetschrift kunt toelichten, kunt u dit in uw verzetschrift vermelden.
1
Op grond van artikel 8:54 van de Algemene wet bestuursrecht (Awb).
2
Op grond van artikel 6:2, aanhef en onder b, in samenhang met artikel 7:1, eerste lid, aanhef en onder f, van de Awb.
3
Artikel 6:12, tweede lid, van de Awb.
4
Besluit van 26 januari 2023, nummer WBV 2023/3, houdende wijziging van de Vreemdelingencirculaire 2000; gepubliceerd in Staatscourant 2023 nr. 3235.
5
Op grond van artikel 42, vierde lid, aanhef en onder b, van de Vw.
6
Vergelijk de uitspraak van deze rechtbank en zittingsplaats van 12 juni 2025, ECLI:NL:RBDHA:2025:10278.
7
Afdeling bestuursrechtspraak van de Raad van State 30 november 2022, ECLI:NL:RVS:2022:3352.
8
Artikel 8:55d, eerste lid, van de Awb.
9
Artikel 8:55d, eerste en derde lid, van de Awb.
10
Op grond van artikel 8:55d, tweede lid, van de Awb.
11
Op grond van het Besluit proceskosten bestuursrecht.",https://uitspraken.rechtspraak.nl/details?id=ECLI:NL:RBDHA:2025:12442&showbutton=true&keyword=vreemdelingenrecht&idx=187,Vreemdelingenrecht
NL:RBDHA:2025:12239,ECLI:NL:RBDHA:2025:12239,Rechtbank Den Haag,10-07-2025,10-07-2025,10-07-2025,Aanvraag verblijfsvergunning regulier 'humanitair niet-tijdelijk'. Belangenafweging 8 EVRM en evenredigheidsbeginsel. Beroep gegrond.,"Uitspraak
RECHTBANK DEN HAAG
Zittingsplaats Groningen
Bestuursrecht
zaaknummer: AWB 25/3308

uitspraak van de enkelvoudige kamer van 10 juli 2025 in de zaak tussen
[naam] , eiser
V-nummer: [V-nummer]
(gemachtigde: mr. N.B. Swart),
en
de minister van Asiel en Migratie
(gemachtigde: mr. A.N. Lammers).
Samenvatting
1. Deze uitspraak gaat over de afwijzing van de aanvraag van eiser voor een verblijfsvergunning regulier voor bepaalde tijd met het verblijfsdoel ‘humanitair niet-tijdelijk’. Eiser is het niet eens met de afwijzing van de aanvraag. Hij voert daartoe een aantal beroepsgronden aan. Aan de hand van deze beroepsgronden beoordeelt de rechtbank de afwijzing van de aanvraag.
1.1.
De rechtbank komt in deze uitspraak tot het oordeel dat het beroep gegrond is. Hierna legt de rechtbank uit hoe zij tot dit oordeel komt en welke gevolgen dit oordeel heeft.
Procesverloop
2. Eiser heeft een aanvraag ingediend voor een verblijfsvergunning met als verblijfsdoel ‘humanitair niet-tijdelijk’. De minister heeft deze aanvraag met het besluit van 2 februari 2023 afgewezen.
2.1.
In de uitspraak van 8 februari 2023 heeft de voorzieningenrechter van de rechtbank het verzoek om een voorlopige voorziening van eiser toegewezen en bepaald dat eiser niet mag worden uitgezet voordat op het bezwaar van eiser tegen het besluit van
2 februari 2023 is beslist.1
2.2.
Met het bestreden besluit van 16 januari 2025 op het bezwaar van eiser is de minister bij de afwijzing van de aanvraag gebleven.
2.3.
Eiser heeft beroep ingesteld tegen het bestreden besluit.
2.4.
De rechtbank heeft het beroep op 21 mei 2025 op zitting behandeld, tegelijk met het beroep met het nummer 25/7100 en de verzoeken om een voorlopige voorziening met de nummers 24/8077 en 25/3309. Hieraan hebben deelgenomen: de gemachtigde van eiser en de gemachtigde van de minister.
Beoordeling door de rechtbank
Totstandkoming van het bestreden besluit
3. Eiser is op 31 maart 1973 Nederland ingereisd met zijn ouders. Hij is lange tijd in het bezit geweest van een verblijfsvergunning. Als gevolg van misdrijven die eiser in Nederland heeft gepleegd, heeft de minister bij besluit van 7 februari 2017 eisers verblijfsvergunning regulier voor onbepaalde tijd ingetrokken. Dit gebeurde met terugwerkende kracht tot 22 februari 2015. Ook heeft de minister in dit besluit eiser een inreisverbod opgelegd voor de duur van vijf jaren. Het besluit geldt ook als terugkeerbesluit. De intrekking van het verblijfsrecht is, door een uitspraak van de Afdeling bestuursrechtspraak van de Raad van State, in rechte komen vast te staan.
4. Op 11 januari 2023 heeft eiser de aanvraag voor een verblijfsvergunning met het verblijfsdoel ‘humanitair niet-tijdelijk’ ingediend.
5. In het primaire besluit heeft de minister de aanvraag afgewezen, omdat eiser niet beschikt over een geldige machtiging tot voorlopig verblijf (mvv) en hij ook niet in aanmerking komt voor vrijstelling van het mvv-vereiste.
6. Na bezwaar van eiser heeft de minister in het bestreden besluit de afwijzing van de aanvraag gehandhaafd.
6.1.
Eiser wordt niet vanwege zijn medische situatie vrijgesteld van het mvv-vereiste. Uit het advies van het Bureau Medische Advisering (BMA) van 18 december 2024 blijkt immers dat eiser kan reizen en dat er geen sprake is van een medische noodsituatie bij het uitblijven van eisers medische behandeling.
6.2.
Ook bestaat er op grond van artikel 8 EVRM2 geen aanleiding eiser vrij te stellen van het mvv-vereiste. Eiser heeft niet betwist dat er geen sprake is van familieleven als bedoeld in artikel 8 EVRM. Omdat eiser wel familie in Nederland heeft, heeft de minister een belangenafweging gemaakt en die is in het nadeel van eiser uitgevallen. Verder blijft de minister bij zijn standpunt dat eiser privéleven heeft in Nederland, maar dat inmenging in eisers privéleven is toegestaan in het belang van de Nederlandse overheid vanwege de door eiser gepleegde strafbare feiten. De minister heeft bij zijn standpunt betrokken dat eiser vanaf zijn vierde jaar onafgebroken in Nederland verblijft. De minister heeft ter onderbouwing van zijn standpunt ook verwezen naar de motivering van het besluit van
7 februari 2017 tot intrekking van eisers verblijfsrecht. De minister heeft in de belangenafweging het volgende betrokken: eisers veroordeling voor het plegen van misdrijven, het nog steeds plegen van strafbare feiten, het door eiser frustreren van zijn vertrek uit Nederland na de intrekking van zijn verblijfsvergunning, het economische belang van de Nederlandse staat en eisers stellingen over zijn medische omstandigheden, zijn afhankelijkheid van zijn moeder en het ontbreken van een sociaal vangnet in Marokko.
6.3.
De minister volgt eiser niet in zijn stelling dat de afwijzing van zijn aanvraag in strijd is met het evenredigheidsbeginsel. Voor het gestelde dat de afwijzing niet noodzakelijk is en dat het met goede begeleiding en hulp ook mogelijk is om de openbare orde te beschermen, verwijst de minister naar de beoordeling op grond van
8 EVRM. De minister doet dit ook voor de gronden dat het besluit niet evenwichtig is.
6.4.
Ten slotte ziet de minister ook geen reden voor toepassing van de hardheidsclausule.
Is de belangenafweging op grond van artikel 8 EVRM voldoende gemotiveerd?
7. Eiser vindt dat de minister (de achtergrond en de gevolgen van) zijn persoonlijke en medische omstandigheden onjuist en onvolledig in de belangenafweging heeft betrokken. Hij heeft de relevante feiten en omstandigheden in het bezwaar vermeld, maar de minister is niet overal concreet op ingegaan. Eiser benadrukt dat hij al meer dan 54 jaar in Nederland verblijft. Verder betwist hij dat hij zijn vertrek uit Nederland heeft gefrustreerd. Het voorleggen van zijn zaak aan de rechter, die heeft besloten dat hij zijn zaak in Nederland mag afwachten, kan niet als frustratie van uitzetting worden aangemerkt. Ook kan de minister niet verwijzen naar een beslissing uit 2017. Er moet worden gekeken naar de actuele situatie. Eiser stelt dat er sprake is van een positieve gedragsverandering. De minister acht de veroordelingen voor misdrijven leidend in de belangenweging, maar uit het bestreden besluit blijkt volgens eiser onvoldoende dat sprake is van een daadwerkelijke afweging met de andere van belang zijnde feiten en omstandigheden.
8. Uit het bestreden besluit blijkt dat de minister het eiser aanrekent dat hij sinds de intrekking van zijn verblijfsvergunning ervoor heeft gekozen om niet te vertrekken uit Nederland en dat hij zijn vertrek heeft gefrustreerd omdat eiser niet is vertrokken terwijl aan hem tot twee keer toe een laissez-passer is verstrekt.
9. Naar het oordeel van de rechtbank heeft de minister onvoldoende gemotiveerd dat er sprake is van frustratie van vertrek uit Nederland. De rechtbank verwijst in de eerste plaats naar de motivering in de uitspraak van de voorzieningenrechter van 8 februari 2023, waarin is geoordeeld dat verzoeker de bezwaarprocedure in Nederland mag afwachten. In deze uitspraak is vastgesteld dat op 2 september 2022 en op 30 januari 2023 een laissez-passer voor eiser is afgegeven. De voorzieningenrechter heeft verder overwogen dat eiser al lange tijd in Nederland verblijft en dat hij in september 2022 voor het eerst een aanvraag om toepassing van artikel 64 van de Vreemdelingenwet 2000 (Vw) heeft ingediend. De voorzieningenrechter heeft geoordeeld dat de minister heeft nagelaten om naar aanleiding van de aanvullende gronden van bezwaar op 23 december 2022 nader advies te vragen aan het Bureau Medische Advisering. De voorzieningenrechter heeft geoordeeld dat het desondanks opnieuw aanvragen van een laissez-passer, die ook is afgegeven, voor rekening en risico van de minister komt. De rechtbank volgt deze conclusie van de voorzieningenrechter. De niet onderbouwde stelling van de gemachtigde van de minister op de zitting dat er wel degelijk sprake is van frustratie omdat eiser heeft geweigerd zijn vingerafdrukken te geven en een PCR-test te doen, kan hieraan niet afdoen. De minister heeft geen stukken overgelegd waaruit blijkt dat eiser daadwerkelijk heeft gefrustreerd. Bovendien heeft de minister het weigeren van het geven van vingerafdrukken en het doen van een PCR-test niet tegengeworpen in het bestreden besluit. Gelet op het voorgaande heeft de minister naar het oordeel van de rechtbank met de ter zitting gegeven verklaringen en toelichting niet alsnog zijn standpunt dat sprake is van frustratie van vertrek uit Nederland voldoende gemotiveerd. Alleen hieruit volgt al dat de belangenweging in het kader van artikel 8 EVRM onvoldoende is gemotiveerd.
9.1.
De rechtbank stelt volledigheidshalve vast dat de justitiële documentatie van mei 2025 waaruit volgens de minister blijkt dat eiser nog steeds strafbare feiten pleegt, niet door de rechtbank is ontvangen. Zodat de minister door de verwijzing naar dit document niet heeft kunnen motiveren dat niet is gebleken van een positieve gedragsverandering.
10. Uit het voorgaande volgt dat niet alle feiten en omstandigheden juist en voldoende gemotiveerd zijn betrokken in de belangenafweging. Naar het oordeel van de rechtbank volgt hieruit dat de belangafweging onvoldoende is gemotiveerd.
Voldoet het bestreden besluit aan het evenredigheidsbeginsel?
11. Eiser stelt dat het bestreden besluit in strijd is met het evenredigheidsbeginsel. De minister heeft onvoldoende gekeken of het besluit geschikt is om het doel te bereiken. De minister heeft niet uitgelegd om welke reden het noodzakelijk is de openbare orde met het bestreden besluit te beschermen of dat de openbare orde op een andere manier kan worden beschermd, en of het bestreden besluit evenredig is.
12. De rechtbank overweegt dat de minister voor de motivering dat bij het bestreden besluit geen sprake is van schending van het evenredigheidsbeginsel heeft verwezen naar de motivering over de belangenafweging op grond van artikel 8 EVRM. Omdat deze motivering gelet op het voorgaande onvoldoende is, kan alleen daarom al de motivering over het evenredigheidsbeginsel geen stand houden.
Conclusie en gevolgen
13. Uit het voorgaande volgt dat het bestreden besluit onvoldoende is gemotiveerd. Het beroep is gegrond. De rechtbank vernietigt het bestreden besluit. De minister moet een nieuw besluit op bezwaar nemen met inachtneming van deze uitspraak.
14. De rechtbank ziet in hetgeen hiervoor is overwogen aanleiding, met toepassing van artikel 8:72 vijfde lid, van de Algemene wet bestuursrecht, de voorlopige voorziening te treffen dat de minister zich tot het nemen van een nieuw besluit op bezwaar dient te onthouden van iedere maatregel tot verwijdering of uitzetting buiten het grondgebied van Nederland van eiser, tot opnieuw op het bezwaarschrift is beslist.
15. Omdat het beroep gegrond is veroordeelt de rechtbank de minister in de door eiser gemaakte proceskosten. Deze kosten stelt de rechtbank op grond van het Besluit proceskosten bestuursrecht voor de door een derde beroepsmatig verleende rechtsbijstand vast op € 1.814,- (1 punt voor het indienen van een beroepschrift en 1 punt voor het verschijnen ter zitting met een waarde per punt van € 907,- en een wegingsfactor 1).
Beslissing
De rechtbank:
- verklaart het beroep gegrond;
- vernietigt het bestreden besluit en bepaalt dat de minister een nieuw besluit op bezwaar neemt met inachtneming van deze uitspraak;
- gebiedt de minister om zich te onthouden van iedere maatregel tot verwijdering of uitzetting buiten het grondgebied van Nederland van eiser, tot opnieuw op het bezwaar is beslist;
- veroordeelt de minister in de proceskosten van eiser tot een bedrag van € 1.814,-.
Deze uitspraak is gedaan door mr. H. Hanssen-Telman, rechter, in aanwezigheid van
mr. M.J.C. ten Hoopen, griffier, op 10 juli 2025 en openbaar gemaakt door middel van gepseudonimiseerde publicatie op rechtspraak.nl.
griffier
rechter
Een afschrift van deze uitspraak is verzonden aan partijen op:
Informatie over hoger beroep
Een partij die het niet eens is met deze uitspraak, kan een hogerberoepschrift sturen naar de Afdeling bestuursrechtspraak van de Raad van State waarin wordt uitgelegd waarom deze partij het niet eens is met deze uitspraak. Het hogerberoepschrift moet worden ingediend binnen vier weken na de dag waarop deze uitspraak is verzonden. Kan de indiener de behandeling van het hoger beroep niet afwachten, omdat de zaak spoed heeft, dan kan de indiener de voorzieningenrechter van de Afdeling bestuursrechtspraak van de Raad van State vragen om een voorlopige voorziening (een tijdelijke maatregel) te treffen.
1
AWB 22/7162 en AWB 23/1072
2
Europees Verdrag tot bescherming van de Rechten van de Mens en de fundamentele vrijheden.",https://uitspraken.rechtspraak.nl/details?id=ECLI:NL:RBDHA:2025:12239&showbutton=true&keyword=vreemdelingenrecht&idx=249,Vreemdelingenrecht
NL:RVS:2025:3175,ECLI:NL:RVS:2025:3175,Raad van State,14-07-2025,14-07-2025,16-07-2025,"Bij besluit van 22 juli 2022 heeft de staatssecretaris van Justitie en Veiligheid een aanvraag om betrokkene een machtiging tot voorlopig verblijf te verlenen, afgewezen.","Uitspraak
202400373/1/V3.
Datum uitspraak: 14 juli 2025
AFDELING
BESTUURSRECHTSPRAAK
Uitspraak met toepassing van artikel 8:54, eerste lid, van de Algemene wet bestuursrecht op het hoger beroep van:
de minister van Asiel en Migratie,
appellant,
tegen de uitspraak van de rechtbank Den Haag, zittingsplaats Haarlem, van 21 december 2023 in zaak nr. NL23.7837 in het geding tussen:
[betrokkene]
en
de minister.
Procesverloop
Bij besluit van 22 juli 2022 heeft de staatssecretaris van Justitie en Veiligheid een aanvraag om betrokkene een machtiging tot voorlopig verblijf te verlenen, afgewezen.
Bij besluit van 20 februari 2023 heeft de staatssecretaris het daartegen door betrokkene gemaakte bezwaar ongegrond verklaard.
Bij uitspraak van 21 december 2023 heeft de rechtbank het daartegen door betrokkene ingestelde beroep gegrond verklaard, dat besluit vernietigd en bepaald dat de staatssecretaris een nieuw besluit op het gemaakte bezwaar neemt met inachtneming van de uitspraak.
Tegen deze uitspraak heeft de staatssecretaris hoger beroep ingesteld.
Betrokkene, vertegenwoordigd door mr. B.D. Lit, advocaat in Amsterdam, heeft een schriftelijke uiteenzetting gegeven.
Overwegingen
1.       Het hoger beroep leidt niet tot vernietiging van de uitspraak van de rechtbank. Dit oordeel hoeft niet verder te worden gemotiveerd. De reden daarvoor is dat het hogerberoepschrift geen vragen bevat die in het belang van de rechtseenheid, de rechtsontwikkeling of de rechtsbescherming in algemene zin beantwoord moeten worden (artikel 91, tweede lid, van de Vw 2000).
1.1.    De rechtbank heeft namelijk een zorgvuldigheids- of motiveringsgebrek geconstateerd. De minister komt daartegen in hoger beroep op terwijl dat gebrek zich (los van de vraag wat de uitkomst van de nieuwe besluitvorming moet zijn) eenvoudig laat herstellen.
2.       Het hoger beroep is ongegrond. De Afdeling bevestigt de uitspraak van de rechtbank. De minister moet de proceskosten vergoeden.
Beslissing
De Afdeling bestuursrechtspraak van de Raad van State:
I.        bevestigt de aangevallen uitspraak;
II.       veroordeelt de minister van Asiel en Migratie tot vergoeding van bij betrokkene in verband met de behandeling van het hoger beroep opgekomen proceskosten tot een bedrag van € 907,00, geheel toe te rekenen aan door een derde beroepsmatig verleende rechtsbijstand.
Aldus vastgesteld door mr. J. Schipper-Spanninga, lid van de enkelvoudige kamer, in tegenwoordigheid van mr. A.M. van Meurs-Heuvel, griffier.
w.g. Schipper-Spanninga
lid van de enkelvoudige kamer
w.g. Van Meurs-Heuvel
griffier
Uitgesproken in het openbaar op 14 juli 2025
47-1073",https://uitspraken.rechtspraak.nl/details?id=ECLI:NL:RVS:2025:3175&showbutton=true&keyword=vreemdelingenrecht&idx=87,Vreemdelingenrecht
NL:RBDHA:2025:12920,ECLI:NL:RBDHA:2025:12920,Rechtbank Den Haag,17-07-2025,17-07-2025,17-07-2025,"15c Jemen – De rechtbank was voornemens om in deze procedure de navolgende prejudiciële vraag te stellen: “Dienen humanitaire omstandigheden, die een ernstige en individuele bedreiging van het leven of de persoon van een burger vormen en die doelbewust worden veroorzaakt door strijdende partijen in een internationaal of binnenlands gewapend conflict, te worden betrokken bij de beoordeling of sprake is van een risico op ernstige schade zoals bedoeld in artikel 15 van richtlijn 2011/95?”. In het arrest X,Y, van 9 november 2023 heeft het Hof deze vraag niet-ontvankelijk verklaard, maar heeft de AG zich op het standpunt gesteld dat een „humanitaire noodsituatie” niet binnen de werkingssfeer van artikel 15c valt. De rechtbank ziet af van het stellen van deze vraag aan het Hof vanwege de uitspraken van de Afdeling over 15c Jemen, hoewel deze uitspraken de rechtbank voor een dilemma hebben geplaatst.
Anders dan bij het onderzoek door de Afdeling, was het Algemeen Ambtsbericht Jemen 2025 bij het onderzoek ter zitting bij de rechtbank wel beschikbaar en heeft de rechtbank de inhoud hiervan besproken met partijen - Omdat de Afdeling gedetailleerd en nauwgezet uiteen heeft gezet hoe moet worden beoordeeld of de mate van willekeurig geweld, in het kader van een gewapend conflict, zo hoog is dat een ieder alleen al door zijn aanwezigheid in Jemen een reëel risico loopt op ernstige schade en omdat dit in wezen een feitelijke beoordeling van openbare bronnen betreft, is de rechtbank in staat om zelf na te gaan of aan eiser subsidiaire bescherming moet worden verleend reeds vanwege het niveau van willekeurig geweld.
De rechtbank stelt vast dat op grond van het Algemeen Ambtsbericht Jemen 2025 moet worden geconcludeerd dat sprake is van een zogenoemde ‘kale 15c-situatie’. De rechtbank overweegt dat uit het ambtsbericht niet blijkt dat voor delen van Jemen een wezenlijk lager niveau van willekeurig geweld moet worden vastgesteld zodat de ‘kale 15c-situatie’ voor heel Jemen geldt.
Verweerder heeft geen beoordelingsruimte als wordt voldaan aan de materiële voorwaarden voor subsidiaire bescherming. De rechtbank draagt verweerder dan ook op om aan eiser een verblijfsvergunning te verlenen op grond van de subsidiaire beschermingsstatus. – beroep gegrond & de rechtbank voorziet zelf in de zaak door verweerder op te dragen eiser in het bezit te stellen van een verblijfsvergunning.","Uitspraak
RECHTBANK DEN HAAG
Zittingsplaats Roermond
Bestuursrecht
zaaknummer: NL24.29388

uitspraak van de enkelvoudige kamer in de zaak tussen
[eiser],
geboren op [geboortedatum] 1995 te Amram, Jemen,
Jemenitische nationaliteit,
eiser,
(gemachtigde: mr. P.A.E. Engelen),
en
de minister van Asiel en Migratie,
verweerder,
(gemachtigde: mr. K.A.W Boonen).
Procesverloop
Eiser heeft op 3 april 2023 een asielaanvraag ingediend. Bij besluit van 22 oktober 2024 heeft verweerder deze aanvraag afgewezen als ongegrond en heeft verweerder tevens bepaald dat eiser geen reguliere verblijfsvergunning op grond van nationaal recht krijgt en dat aan hem geen uitstel van vertrek om medische redenen wordt verleend. Dit besluit van 22 oktober 2024 omvat een terugkeerbesluit waarin Jemen als land van terugkeer is aangemerkt en aan eiser een termijn van vier weken voor vrijwillig vertrek wordt verleend. Eiser is tevens medegedeeld dat hij vanwege het terugkeerbesluit wordt gesignaleerd in het Schengen Informatie Systeem.
Eiser heeft tegen het bestreden besluit beroep ingesteld.
Verweerder heeft op 8 juli 2025 een verweerschrift ingediend.
De rechtbank heeft het beroep op 11 juli 2025 op zitting behandeld. Eiser is verschenen, bijgestaan door zijn gemachtigde. Verweerder heeft zich laten vertegenwoordigen door zijn gemachtigde. Na afloop van de behandeling van het beroep ter zitting heeft de rechtbank het onderzoek gesloten.
Bij bericht van 16 juli 2025 heeft de rechtbank partijen medegedeeld dat het onderzoek wordt heropend omdat de rechtbank het noodzakelijk acht om een prejudiciële vraag te stellen.
Bij bericht van 17 juli 2025 heeft de rechtbank partijen medegedeeld dat de rechtbank afziet van het stellen van een prejudiciële vraag en het onderzoek sluit om uitspraak te doen.
Overwegingen
1. Eiser heeft verklaard dat hij is geboren in Jemen en tot aan zijn vertrek in 2016 altijd in Jemen heeft gewoond. Eiser heeft Jemen op 28 maart 2016 verlaten en is na eerst een jaar in Soedan te hebben gewoond, naar Rusland vertrokken toen hij aldaar was toegelaten op een universiteit. Omdat eiser de kosten voor zijn studie niet langer kon betalen, heeft eiser de opleiding niet kunnen afronden en diende hij Rusland te verlaten. Vanwege de algemene en persoonlijke veiligheidssituatie in Jemen is eiser niet naar Jemen teruggekeerd maar is hij, na via Polen het grondgebied van de Unie te zijn ingereisd, op 2 april 2023 Nederland ingereisd en heeft hij zich diezelfde dag bij de autoriteiten gemeld om een asielaanvraag in te dienen.
2. Eiser heeft in zijn gehoren verklaard dat hij voor zijn vertrek uit Jemen zelf geen problemen heeft ondervonden met de autoriteiten of met derden tegen wie de autoriteiten hem niet konden of wilden beschermen. Eiser vreest evenwel voor een reëel risico op ernstige schade indien hij nu zou moeten terugkeren naar Jemen. Eiser heeft om zijn asielaanvraag te staven verklaard dat zijn vader lid was de Al-Islah partij, die volgens eiser de rivaal van de Houthi’s is en vergelijkbaar is met de Moslimbroederschap in Egypte. De vader van eiser heeft om te voorkomen dat eiser problemen zou krijgen in verband met zijn lidmaatschap van de Al-Islah partij, eiser in 2016 opgedragen om Jemen te verlaten. Om die reden is eiser in Rusland gaan studeren. De Houthi’s hebben volgens eiser thans de controle overgenomen over zijn woonplaats en rekruteren mannen. Eiser heeft verklaard te zijn geboren in het dorp Gha Al Bon binnen de gemeente Djob in Amram. In een op 11 september 2024 door eiser geschreven brief die is gevoegd bij de zienswijze op het voornemen tegen de afwijzing van zijn asielverzoek, heeft eiser uiteengezet welke problemen zijn familieleden ondervinden door geweld en bedreigingen van Houthi’s en heeft eiser aangegeven dat Jemen lijdt onder een voortdurend conflict en moeilijke humanitaire omstandigheden. Volgens eiser verslechtert de veiligheidssituatie in Jemen voortdurend en is er geen garantie voor bescherming voor hem en zijn familie. Eiser vreest te worden blootgesteld aan risico’s op dwangarbeid, afpersing, bedreiging met geweld, arrestaties en moord. Eiser heeft in deze brief verder geschreven dat zijn vader een uitgesproken criticus was van de Houthi-milities en meerdere keren is gearresteerd. Ter zitting heeft eiser verduidelijkt dat er een afsplitsing van de Al-Islah partij heeft plaatsgevonden en dat de leden die zich hebben afgesplitst, zich hebben aangesloten bij de Houthi’s. Eiser vreest met name voor die leden omdat die ermee bekend zijn dat zijn vader lid is geweest van de Al-Islah partij. Eiser heeft voorts ter zitting verklaard dat zijn vader is ontvoerd en meerdere malen is gearresteerd in verband met zijn lidmaatschap van de Al-Islah partij en dat, gelet op de clan-verbanden, zijn hele familie nu vreest voor geweld van de Houthi’s. Eiser vreest ook voor het geweld tussen de verschillende clans in Jemen en voor de verschillende gewapende milities. Eiser stelt dat hij zich nergens in Jemen veilig kan vestigen en verzoekt daarom om internationale bescherming.
3. Verweerder acht de door eiser gestelde identiteit, herkomst en nationaliteit geloofwaardig en acht de verklaringen die eiser in zijn gehoren heeft afgelegd over de politieke activiteiten van zijn vader ook geloofwaardig. Verweerder verleent geen internationale bescherming aan eiser omdat eiser zijn vrees voor de Houthi’s niet aannemelijk heeft gemaakt. Eiser heeft verklaard zelf nooit problemen te hebben ondervonden in Jemen en eiser heeft niet onderbouwd dat hij, indien hij terugkeert naar Jemen, zal worden herkend als de zoon van een lid van de Al-Islah partij of dat hij gerekruteerd zal worden door de Houthi’s. In de brief van 11 september 2024 heeft eiser alleen de problemen die anderen hebben ondervonden vermeld en daarmee onderbouwt eiser niet dat hij vanwege zijn persoonlijke situatie zelf een risico bij terugkeer loopt. Verweerder heeft onder verwijzing naar zijn beleid tot slot aangegeven dat aan eiser geen subsidiaire bescherming hoeft te worden verleend in verband met willekeurig geweld als bedoeld in artikel 15c van richtlijn 2011/95. Verweerder neemt ten tijde van het nemen van het besluit een zogenoemde ‘hoge mate van willekeurig geweld’ aan, maar eiser heeft niet aannemelijk gemaakt waarom juist hij specifiek een reëel risico loopt om slachtoffer te worden van dit willekeurig geweld. Verweerder heeft in zijn verweerschrift gereageerd op de door eiser overgelegde landeninformatie en verweerder heeft verwezen naar het Algemeen Ambtsbericht Jemen van april 2025. Verweerder heeft ter zitting aangegeven dat de beoordeling van de asielaanvraag is gebaseerd op het asielrelaas zoals eiser dat in de verschillende gehoren naar voren heeft gebracht en heeft overigens gewezen op de omstandigheid dat de vader van eiser in 2018 is overleden zodat ook om die reden niet aannemelijk is dat eiser thans risico’s loopt omdat zijn vader lid is geweest van de Al-Islah partij. Verweerder heeft tot slot gewezen op de tegenstrijdige verklaringen die eiser heeft afgelegd omdat eiser in de gehoren heeft verklaard dat zijn vader geen actief en vooraanstaand lid van de Al-Islah partij was maar slechts een sympathisant en pas later in de procedure naar voren heeft gebracht dat zijn vader een uitgesproken criticus zou zijn geweest van de Houthi-milities en meerdere keren zou zijn gearresteerd.
4. Partijen zijn het er over eens dat eiser geen aanspraak maakt op vluchtelingrechtelijke bescherming, maar zijn verdeeld of aan eiser subsidiaire bescherming moet worden geboden op grond van artikel 15 van richtlijn 2011/95. De rechtbank overweegt dat tussen partijen niet in geschil dat in Jemen sprake is van ‘een internationaal of binnenlands gewapend conflict’ als bedoeld in artikel 15c van richtlijn 2011/95. Tevens is tussen partijen niet in geschil dat in Jemen ten tijde van het indienen van het verzoek om internationale bescherming en ten tijde van het onderzoek ter zitting door de rechtbank sprake is van ‘willekeurig geweld’ als bedoeld in artikel 15c van richtlijn 2011/95. Er bestaat bij partijen ook geen twijfel over de omstandigheid dat eiser een ‘burger’ als bedoeld in artikel 15 van richtlijn 2011/95 is. Partijen zijn het niet eens over de vraag of eiser zijn vrees voor ernstige schade aannemelijk heeft weten te maken.
5. De rechtbank overweegt dat het Hof van Justitie van de EU in haar arrest van 9 november 2023 in de zaak X, Y,1 onder meer voor recht heeft verklaard dat artikel 15 van richtlijn 2011/95 aldus moet worden uitgelegd dat de bevoegde nationale autoriteit, om te bepalen of een persoon die om internationale bescherming verzoekt in aanmerking komt voor subsidiaire bescherming, alle relevante elementen die betrekking hebben op zowel de individuele situatie en persoonlijke omstandigheden van de verzoeker als de algemene situatie in het land van herkomst moet onderzoeken, alvorens vast te stellen welk soort ernstige schade deze elementen eventueel kunnen staven. Het Hof heeft in dit arrest herhaald dat de beoordeling van de feiten en omstandigheden die aan een verzoek om internationale bescherming ten grondslag liggen, in twee onderscheiden fasen verloopt. In de eerste fase worden de feitelijke omstandigheden vastgesteld die bewijzen tot staving van het verzoek kunnen vormen, terwijl in de tweede fase die bewijzen juridisch worden beoordeeld en er wordt beslist of in het licht van de feiten die een zaak kenmerken, is voldaan aan de materiële voorwaarden van artikel 15 van deze richtlijn voor de toekenning van subsidiaire bescherming.
6. De rechtbank zal allereerst moeten beoordelen welke feitelijke omstandigheden bewijzen tot staving van het verzoek om subsidiaire bescherming kunnen vormen. Uit vaste rechtspraak van het Hof volgt dat hoewel de lidstaten krachtens artikel 4, lid 1, van richtlijn 2011/95 mogen verlangen dat de verzoeker om internationale bescherming in de eerste fase alle elementen ter staving van zijn verzoek om bescherming zo spoedig mogelijk indient, dit niet wegneemt dat de autoriteiten van de lidstaten zo nodig actief met hem moeten samenwerken om te bepalen welke elementen van het verzoek relevant zijn en deze aan te vullen, waarbij deze autoriteiten overigens vaak gemakkelijker toegang hebben tot bepaalde soorten documenten dan de verzoeker.
7. De rechtbank ziet zich voor de vraag gesteld welke omstandigheden die verband houden met de algemene situatie in het land van herkomst moeten worden onderzocht en relevant zijn voor de beoordeling of aan eiser subsidiaire bescherming moet worden verleend. Het Hof heeft reeds gepreciseerd dat deze omstandigheden met name verband houden met het algemene niveau van geweld en onveiligheid. In de onderhavige procedure rijst evenwel de vraag indien de strijdende partijen in een gewapend conflict een humanitaire noodsituatie doen ontstaan met als doel het maken van burgerslachtoffers en welke humanitaire noodsituatie aldus een ernstige en individuele bedreiging van het leven of de persoon van een burger vormt, of deze humanitaire omstandigheden dan moeten worden betrokken bij de beoordeling of aan de materiële voorwaarden voor de verlening van subsidiaire bescherming is voldaan. Eiser heeft verklaard dat Jemen lijdt onder een voortdurend conflict en moeilijke humanitaire omstandigheden. In het Algemeen Ambtsbericht Jemen van april 2025, dat verweerder aan (het handhaven van) zijn besluit ten grondslag legt, is vermeld dat strijdende partijen opzettelijk trachten te voorkomen dat humanitaire hulp wordt geboden aan de burgerbevolking en dat de toegang tot basisbehoeften als watervoorziening en humanitaire hulp als wapen in de strijd wordt gebruikt2.
8. De rechtbank kan het antwoord op de vraag waar de rechtbank voor wordt gesteld in de onderhavige procedure niet afleiden uit de bewoordingen van artikel 15c van richtlijn 2011/95. Het antwoord op deze vraag kan ook niet worden afgeleid uit de arresten van het Hof.
9. De rechtbank vraagt zich dus af, gelet op de verklaringen van eiser en gelet op de omstandigheden in Jemen waar verweerder zijn besluit op baseert, of de ernstige en individuele bedreiging van het leven of de persoon van een burger die ontstaat als de strijdende partijen in een binnenlands conflict zoals bedoeld in artikel 15c van richtlijn 2011/95 bewust de burgerbevolking humanitaire steun onthoudt of deze steun verhindert, moet betrekken bij het beoordelen of subsidiaire bescherming moet worden verleend.
10. De rechtbank had om deze reden het voornemen om de navolgende prejudiciële vraag aan het Hof voor te leggen:
“Dienen humanitaire omstandigheden, die een ernstige en individuele bedreiging van het leven of de persoon van een burger vormen en die doelbewust worden veroorzaakt door strijdende partijen in een internationaal of binnenlands gewapend conflict, te worden betrokken bij de beoordeling of sprake is van een risico op ernstige schade zoals bedoeld in artikel 15 van richtlijn 2011/95?”
11. De rechtbank had het Hof in overweging willen geven om deze vraag bevestigend te beantwoorden en had daarbij willen toelichten dat indien het Hof de prejudiciële vraag op de door de rechtbank voorgestane wijze zou beantwoorden, de rechtbank niet zou uitsluiten dat aan eiser subsidiaire bescherming moet worden verleend reeds vanwege het risico op ernstige schade als bedoeld in artikel 15c van richtlijn 2011/95 en zonder -kort gezegd- toepassing van de zogenoemde ‘glijdende schaal’ zoals door het Hof uiteengezet in haar arrest van 17 februari 2009 in de zaak Elgafaji3 en bevestigd in onder meer het arrest van 9 november 2023 in de in de zaak X, Y4.
12. De Afdeling heeft op 16 juli 2025 twee uitspraken gedaan die betrekking hebben op -kort gezegd- “15c Jemen” (ECLI:NL:RVS:2025:3153 en ECLI:NL:RVS:2025:3154).
In de uitspraak met als kenmerk ECLI:NL:RVS:2025:3153 heeft de Afdeling onder meer het navolgende overwogen:
(…)
4.1.
Partijen zijn het er niet over eens of er in Jemen sprake is van de meest uitzonderlijke situatie, en of humanitaire omstandigheden bij de beoordeling daarvan relevant kunnen zijn. De minister betoogt dat humanitaire omstandigheden slechts een rol in deze beoordeling kunnen spelen als sprake is van de uitzonderlijke situatie dat strijdende partijen in een gewapend conflict bewust catastrofale humanitaire omstandigheden creëren als oorlogsmethodiek en dit onderdeel is van het willekeurig geweld.
(…)
4.2.
Gelet op het onder 4 uiteengezette juridisch kader moet de minister bij de beoordeling of sprake is van een uitzonderlijke situatie die valt onder artikel 15, aanhef en onder c, van de Kwalificatierichtlijn alle relevante omstandigheden globaal in aanmerking nemen. Naar het oordeel van de Afdeling stelt de minister daarom terecht dat humanitaire omstandigheden niet doorslaggevend of bepalend zijn in de globale beoordeling van een uitzonderlijke situatie die valt onder artikel 15, aanhef en onder c, van de Kwalificatierichtlijn. Maar dat betekent niet dat humanitaire omstandigheden alleen in deze beoordeling relevant kunnen zijn als strijdende partijen in een gewapend conflict bewust catastrofale humanitaire omstandigheden creëren als oorlogsmethodiek. Humanitaire omstandigheden die het directe of het indirecte gevolg zijn van het handelen en/of het nalaten van een actor van ernstige schade die partij is bij een gewapend conflict in de zin van artikel 15, aanhef en onder c, van de Kwalificatierichtlijn, moeten als relevante omstandigheid in deze globale beoordeling worden betrokken. Slechte humanitaire omstandigheden als gevolg van het klimaat en natuurlijke fenomenen, zoals droogte en overstromingen, zijn in het kader van artikel 15, aanhef en onder c, van de Kwalificatierichtlijn, niet relevant. Die omstandigheden staan immers niet in verband met het willekeurig geweld. Humanitaire omstandigheden die geen verband houden met willekeurig geweld, kunnen wel een rol spelen in de meer algemene beoordeling onder artikel 3 van het EVRM of uitzetting een reëel risico op blootstelling aan een onmenselijke behandeling oplevert. Vergelijk het arrest Sufi en Elmi tegen het Verenigd Koninkrijk van het EHRM van 28 november 2011, ECLI:CE:ECHR:2011:0628JUD000831907 en eerdergenoemde uitspraak van de Afdeling van 22 maart 2023, onder 3.2 en 3.3.
(…)
6. Gelet op het voorgaande, is de Afdeling van oordeel dat de rechtbank ten onrechte heeft geoordeeld dat de minister deugdelijk heeft gemotiveerd dat in Jemen geen sprake is van de meest uitzonderlijke situatie, waarbij de mate van willekeurig geweld in een gewapend conflict zo hoog is dat een burger die terugkeert alleen al door zijn aanwezigheid daar een reëel risico loopt op ernstige schade. Appellant betoogt terecht dat de minister in de globale beoordeling van een uitzonderlijke situatie die valt onder artikel 15, aanhef en onder c, van de Kwalificatierichtlijn, ten onrechte de slachtoffers als gevolg van landmijnen en explosieve oorlogsresten, de recente confrontaties en het verhoogde percentage ontheemden als direct gevolg van het gewapende conflict in Jemen niet kenbaar heeft betrokken. Uit actuele landeninformatie overgelegd door appellant blijkt dat de daling van het aantal burgerslachtoffers sinds het bestand en de facto bestand onder druk is komen te staan en dat de intensiteit van het gewapende conflict tussen diverse strijdende actoren weer is toegenomen, zoals beschreven onder 5.4 van deze uitspraak. Ook is de minister in de beoordeling niet expliciet ingegaan op Aden als gebied van terugkeer voor appellant. Uit het arrest CF en DN, punt 43, volgt echter dat de minister onder meer de daadwerkelijke bestemming in het geval van terugzending naar het betrokken land of gebied moet betrekken in de beoordeling. Verder heeft de minister in deze beoordeling ten onrechte niet de humanitaire omstandigheden betrokken die het directe of het indirecte gevolg zijn van het handelen en/of het nalaten van een actor van ernstige schade in het kader van willekeurig geweld in het binnenlands gewapende conflict in Jemen. Daarbij acht de Afdeling relevant dat uit het ambtsbericht volgt dat Houthi-rebellen toegang tot humanitaire hulp weigeren, dat toegang daartoe in sommige gevallen non-existent is en dat er veel incidenten plaatsvinden waarbij humanitaire toegang wordt gehinderd. Deze omstandigheden zijn het gevolg van handelen en/of nalaten door de Houthi-rebellen in het kader van willekeurig geweld in een binnenlands gewapend conflict en vallen daardoor dus binnen de reikwijdte van artikel 15, aanhef en onder c, van de Kwalificatierichtlijn.
6.1.
Concluderend oordeelt de Afdeling dat de minister haar standpunt dat in Jemen geen sprake is van de meest uitzonderlijke situatie die valt onder artikel 15, aanhef en onder c, van de Kwalificatierichtlijn, niet deugdelijk heeft gemotiveerd.
(…)
13. De Afdeling heeft dus overwogen dat “humanitaire omstandigheden die het directe of het indirecte gevolg zijn van het handelen en/of het nalaten van een actor van ernstige schade die partij is bij een gewapend conflict in de zin van artikel 15, aanhef en onder c, van de Kwalificatierichtlijn, als relevante omstandigheid in deze globale beoordeling moet worden betrokken”.
14. De rechtbank overweegt dat de rechtbank, zittingsplaats ’s-Hertogenbosch op 22 februari 2022, in de procedure die heeft geleid tot het bovengenoemde arrest van het Hof van 9 november 2023, de navolgende prejudiciële vraag aan het Hof heeft voorgelegd:
“IV Dient artikel 15 Kwalificatierichtlijn, gelezen in samenhang met artikel 1 Handvest van de Grondrechten, artikel 4 Handvest van de Grondrechten en artikel 19, lid twee, Handvest van de Grondrechten, aldus te worden uitgelegd dat humanitaire omstandigheden, die een (in)direct gevolg van handelen en/of nalaten van een actor van ernstige schade zijn, dienen te worden betrokken bij de beoordeling of een verzoeker behoefte aan subsidiaire bescherming heeft?” (ECLI:NL:RBDHA:2022:1329).
15. Het Hof heeft die vraag niet-ontvankelijk verklaard omdat de rechtbank niet voldoende duidelijk had gemaakt in welk opzicht een antwoord op deze vraag noodzakelijk was om dat hoofdgeding te kunnen beslechten, en omdat de rechtbank evenmin voldoende had uiteengezet op welke feitelijke gegevens deze vraag was gebaseerd. De rechtbank kan het antwoord op de vraag die de rechtbank voornemens was om in de onderhavige procedure aan het Hof te stellen dus niet afleiden uit de eerdere arresten van het Hof waarin een nadere precisering van artikel 15c van richtlijn 2011/95 is gegeven.
16. De rechtbank wijst er verder op dat AG Pikamäe in de Conclusie die hij heeft uitgebracht in de procedure die heeft die heeft geleid tot het bovengenoemde arrest van het Hof van 9 november 20235, het Hof op grond van meerdere argumenten heeft geadviseerd om deze vraag over de humanitaire omstandigheden niet-ontvankelijk te verklaren en daartoe onder meer het navolgende heeft overwogen:
(…)
69. Ten derde kan ik mij niet aan de indruk onttrekken dat met het verzoek om een prejudiciële beslissing in werkelijkheid wordt beoogd het Hof te verzoeken om aanvullende eisen op te nemen in artikel 15, onder c), van richtlijn 2011/95, in weerwil van de duidelijke en uitputtende bewoordingen van deze bepaling. Het lijdt immers geen twijfel dat de „humanitaire noodsituatie” als zodanig in deze bepaling niet wordt genoemd als een van de situaties die recht kunnen geven op subsidiaire bescherming. Allereerst verzetten de bewoordingen waarin deze bepaling is geformuleerd zich tegen een uitlegging die een dergelijke situatie zou kunnen omvatten. Ik ben derhalve van mening dat een „humanitaire noodsituatie” niet binnen de werkingssfeer van deze bepaling valt.(32)
70. Bovendien zou een dergelijke uitlegging, indien het Hof deze zou overwegen, mijns inziens niet alleen problematisch zijn vanwege de hierboven uiteengezette argumenten, maar ook leiden tot toepassingsproblemen voor de nationale autoriteiten, temeer omdat niet duidelijk is hoe de aanvullende – langs rechterlijke weg op te nemen – eisen in artikel 15, onder c), van richtlijn 2011/95 zouden passen. Met name de verhouding tussen de „humanitaire noodsituatie” en de uitdrukkelijk in die bepaling vermelde vereisten zouden vele vragen opwerpen. De problemen waarmee een dergelijke aanpak gepaard zou gaan, geven volgens mij aan dat het niet de bedoeling van de Uniewetgever kan zijn geweest om een dergelijke uitbreiding van de werkingssfeer van voornoemde bepaling te aanvaarden zonder in een hervorming te voorzien.(33) Mijns inziens staat het uitsluitend aan de Uniewetgever om de rechtszekerheid te waarborgen door richtlijn 2011/95 zo nodig te wijzigen.”
(…)
17. De rechtbank wijst er op dat in de verwijzingsuitspraak van 22 februari 2022 uitdrukkelijk is gemotiveerd dat deze prejudiciële vraag geen betrekking had op een “humanitaire noodsituatie” als zodanig. De rechtbank wijst in dit verband op de navolgende passages in die verwijzingsuitspraak:
(…)
84. De vierde prejudiciële vraag van de rechtbank houdt geen verband met omstandigheden die zijn toe te schrijven aan natuurlijke oorzaken, maar ziet op omstandigheden die een gevolg zijn van (in)direct menselijk handelen en/of nalaten in of door een gewapende strijd.
(…)
85. De rechtbank wenst aldus van het Hof te vernemen of humanitaire omstandigheden die, anders dan in het geval waar M’Bodj op zag, een gevolg zijn van het willekeurig geweld in het kader van een internationaal of binnenlands gewapend conflict moeten worden betrokken bij de beoordeling van een verzoek om subsidiaire bescherming. De rechtbank doelt hierbij op humanitaire omstandigheden die bewust worden gecreëerd door een actor van ernstige schade door bijvoorbeeld voedsel, water en medische voorzieningen te beperken in bepaalde gebieden of interventies van niet-gouvernementele zoals het Rode Kruis niet toe te staan. De rechtbank overweegt dat humanitaire omstandigheden ook onbewust veroorzaakt kunnen worden door gedragingen van een actor van ernstige schade die vervolgens een onverschillige houding aanneemt ten aanzien van deze gevolgen van een gewapend conflict voor de burgerbevolking.
De rechtbank wenst te vernemen of artikel 1 Handvest en artikel 4 Handvest aldus betrokken moeten worden bij de beoordeling of sprake is van een 15c-situatie, in die zin dat niet alleen verzoekers die vrezen voor geweldsuitoefening, maar ook verzoekers die vrezen door de gevolgen van dat geweld ernstige schade te zullen ondervinden aanspraak maken op subsidiaire bescherming. De rechtbank overweegt hierbij dat artikel 15c Kri bepaalt dat een “ernstige en individuele bedreiging van het leven of de persoon van een burger als gevolg van willekeurig geweld” ernstige schade is. Indien humanitaire omstandigheden die het gevolg zijn van het uitoefenen van willekeurig geweld door een actor zodanig erbarmelijk zijn dat sprake is van “een ernstige en individuele bedreiging van het leven of de persoon van een burger” valt niet goed in te zien waarom deze omstandigheden niet moeten worden betrokken bij de beoordeling of daadwerkelijk subsidiaire bescherming moet worden geboden. Een andere uitleg zou er op neerkomen dat een risico om door wapengeweld om het leven te komen door het verlenen van subsidiaire bescherming wel wordt voorkomen, maar het risico om bijvoorbeeld door het wapengeweld een toevlucht te moeten zoeken in een ontheemdenkamp waar geen voedselzekerheid is en daardoor een ernstige en individuele bedreiging van het leven of de persoon van de burger ontstaat, geen aanspraak op bescherming met zich brengt. Het aannemen van een dergelijke strikte scheiding in oorzaken van een ernstige en individuele bedreiging van het leven of persoon staat naar het oordeel van de rechtbank op gespannen voet met de doelstelling van de subsidiaire beschermingsregeling die moet worden uitgelegd in overeenstemming met het Handvest voor de Grondrechten. Tevens miskent een dergelijke beperkte uitleg van het concept “ernstige schade” de wijzen waarop in verscheidende derdelanden actoren van vervolging en ernstige schade (delen van) de bevolking trachten te minimaliseren en/of te verdrijven waardoor burgers genoodzaakt zijn te vluchten. Het niet bieden van basale voorzieningen in bepaalde gebieden en het daarmee creëren van een humanitaire noodsituatie, dan wel hier onverschillig tegenover staan, kan actoren van vervolging en ernstige schade een effectief alternatief voor of aanvulling op de gewapende strijd bieden en in die zin ook een schending van artikel 1 Handvest en artikel 4 Handvest opleveren. De rechtbank verzoekt het Hof dan ook om nader te preciseren of humanitaire omstandigheden die een zodanige bedreiging vormen dat sprake is van een reëel risico op schending van artikel 1 Handvest en/of artikel 2 Handvest en/of artikel 4 Handvest en die bewust veroorzaakt zijn als middel in een strijd, dan wel daar een (in)directe gevolg van zijn, een relevant element zijn als bedoeld in artikel 15c Kri.”
86. De rechtbank overweegt hierbij dat het juist in overeenstemming met de logica van de internationale bescherming is als alle gevolgen van handelen en/of nalaten van actoren van ernstige schade die kunnen leiden tot een schending van artikel 1 Handvest, artikel 4 Handvest en artikel 19, tweede lid, Handvest betrokken worden bij de beoordeling of een verzoeker daadwerkelijk bescherming behoeft. Indien een verzoeker op grond van door een actor veroorzaakte humanitaire omstandigheden aannemelijk maakt dat zwaarwegende gronden bestaan om aan te nemen dat hij , wanneer hij naar zijn land van herkomst terugkeert, een reëel risico zou lopen op ernstige schade als omschreven in artikel 15 Kri, ligt het dan ook in de rede om subsidiaire bescherming toe te kennen en verblijf op het grondgebied van de Unie niet afhankelijk te maken van een discretionaire bevoegdheid van de lidstaten om op humanitaire gronden een nationaal verblijfsrecht toe te kennen zoals bedoeld in punt 15 considerans Kri.
87. De rechtbank wijst er uitdrukkelijk op dat deze prejudiciële vraag ook geen betrekking heeft op “gevaren waaraan de bevolking van een land of een deel van de bevolking in het algemeen is blootgesteld” zoals is bedoeld in overweging 35 van de considerans van de Kri. De rechtbank doelt op omstandigheden die direct of indirect het gevolg zijn van geweldshandelingen door een actor van ernstige schade en dus gedragingen van derden. De vraag om nadere uitleg van het Unierechtelijke begrip “ernstige schade” heeft betrekking op gevaren die een gevolg zijn van menselijk handelen of nalaten in een gewapend conflict en een ernstige en individuele bedreiging van het leven of persoon van de burger vormen.
(…)
18. De AG heeft niettemin geconcludeerd dat humanitaire omstandigheden, die een (in)direct gevolg van handelen en/of nalaten van een actor van ernstige schade zijn, niet onder de reikwijdte van artikel 15c van richtlijn 2011/95 vallen en dus niet dienen te worden betrokken bij de beoordeling of een verzoeker behoefte aan subsidiaire bescherming heeft.
19. Omdat het Hof het Unierecht ten aanzien van deze vraag nimmer nader heeft gepreciseerd en de AG nu juist lijkt uit te sluiten dat humanitaire omstandigheden die zijn veroorzaakt door de strijdende partijen in een gewapend conflict als bedoeld in artikel 15c van richtlijn 2011/95 onder de reikwijdte van deze bepaling vallen en gelet op het actuele landeninformatie, was de rechtbank dus voornemens om het Hof nogmaals om nadere uitleg van artikel 15 van richtlijn 2011/95 te vragen. Voor de rechtbank was hierbij mede redengevend dat het Unierecht in alle lidstaten op dezelfde wijze moet worden uitgelegd en worden toegepast. Juist ten aanzien van artikel 15c van richtlijn 2011/95 heeft te gelden dat deze bepaling niet eenduidig wordt toegepast, maar al geruime tijd sprake is van divergentie in de lidstaten bij het toekennen van subsidiaire bescherming en dus het beschermingsniveau in de lidstaten verschilt6. De rechtbank meende met een nadere verwijzing ook te kunnen bijdragen aan de eenduidige toepassing van de subsidiaire beschermingsregeling omdat een nadere uitleg van het Unierecht door het Hof een uniforme toepassing vereenvoudigt. Het Hof heeft vaker bij de uitleg van Unierechtelijke bepalingen benadrukt dat secundaire migratie moet worden voorkomen. De rechtbank is vooral van oordeel dat moet worden voorkomen dat niet wordt onderkend welke personen werkelijk internationale bescherming behoeven7 en daarom er geen enkel onderscheid tussen de lidstaten mag zijn bij het hanteren van de materiële voorwaarden voor het toekennen van subsidiaire bescherming.
20. De uitspraken van de Afdeling van 16 juli 2025 hebben de rechtbank derhalve voor een dilemma gesteld. De rechtbank vindt het niet eenvoudig om voorbij te gaan aan de Conclusie van de AG. De rechtbank meent eigenlijk dat het gelet op deze Conclusie, nu aan het Hof is om te preciseren of humanitaire omstandigheden, die een (in)direct gevolg van handelen en/of nalaten van een actor van ernstige schade zijn onder de reikwijdte van artikel 15c van richtlijn 2011/95 vallen en dus dienen te worden betrokken bij de beoordeling of een verzoeker behoefte aan subsidiaire bescherming heeft. Moeilijk valt immers te ontkennen dat sprake is van prejudiciële twijfel. De rechtbank kan uit de uitspraken van 16 juli 2025 van de Afdeling niet afleiden of de Afdeling heeft overwogen een prejudiciële vraag aan het Hof te stellen. Wat de rechtbank ook lastig vindt is dat de Afdeling eigenlijk niet nader uitlegt waarom het naar haar oordeel ten onrechte is dat de humanitaire omstandigheden die het directe of het indirecte gevolg zijn van het handelen en/of het nalaten van een actor van ernstige schade in het kader van willekeurig geweld in het binnenlands gewapende conflict in Jemen niet zijn betrokken. De Afdeling concludeert dit immers zonder in te gaan op de argumenten die de AG heeft opgesomd in zijn Conclusie in de procedure die heeft geleid tot het arrest van het Hof van 9 november 2023 in de zaak X, Y en zonder te motiveren waarom artikel 15c van richtlijn 2011/95 op deze wijze moet worden uitgelegd, ondanks dat dit niet valt af te leiden uit de bewoordingen van de bepaling en ook niet valt af te leiden uit de eerdere arresten van het Hof waarin artikel 15 van richtlijn 2011/95 nader is gepreciseerd.
21. Weliswaar is niet een situatie aan de orde die vergelijkbaar is met een situatie waar het arrest van het Hof in de zaak Nuratau van 5 juni 20258 betrekking op heeft en is niet aan de orde dat het betrekken van humanitaire omstandigheden bij het beoordelen van het risico op ernstige schade moet worden geacht geen enkel verband te houden met de logica van internationale bescherming en niet verenigbaar is met artikel 3 van richtlijn 2011/95. Tegelijkertijd kan het tot een divergerend beschermingsniveau in de lidstaten leiden als in Nederland vanwege een uitspraak van de (hoogste) nationale rechter meer of andere omstandigheden worden betrokken bij de beoordeling van het niveau van willekeurig geweld. De rechtbank is er niet mee bekend dat andere lidstaten humanitaire omstandigheden betrekken bij de beoordeling van het risico op ernstige schade. De rechtbank heeft ook geconstateerd dat diverse zittingsplaatsen van deze rechtbank divergeren ten aanzien van de vraag of humanitaire omstandigheden al dan niet moet worden betrokken bij de vraag of subsidiaire bescherming moet worden verleend.
22. De rechtbank heeft besloten om in de onderhavige procedure - vanwege de uitspraken van de Afdeling van 16 juli 2025 - af te zien van het stellen van een prejudiciële vraag aan het Hof. De rechtbank heeft voor deze beslissing doorslaggevend geacht de in de uitspraken van 16 juli 2025 gegeven duidelijke en gedetailleerde uiteenzetting over de vraag op welke wijze moet worden beoordeeld of sprake is van willekeurig geweld als bedoeld in artikel 15c van richtlijn 2011/95. De rechtbank betrekt hierbij tevens dat verweerder zich, volgens rechtsoverweging 4.1 van de Afdelingsuitspraak met als kenmerk ECLI:NL:RVS:2025:3153, op het standpunt stelt dat “humanitaire omstandigheden slechts een rol in deze beoordeling kunnen spelen als sprake is van de uitzonderlijke situatie dat strijdende partijen in een gewapend conflict bewust catastrofale humanitaire omstandigheden creëren als oorlogsmethodiek en dit onderdeel is van het willekeurig geweld” en dus niet uitsluit dat ernstige schade als bedoeld in artikel 15 van richtlijn 2011/95 kan bestaan uit humanitaire omstandigheden, ondanks dat dit standpunt niet is te herleiden tot het beleid dat verweerder voert. De rechtbank is het daarnaast inhoudelijk eens met de bepaling van de Afdeling dat de humanitaire omstandigheden die het directe of het indirecte gevolg zijn van het handelen en/of het nalaten van een actor van ernstige schade in het kader van willekeurig geweld in het binnenlands gewapende conflict moet worden betrokken bij de beoordeling of eiser een reëel risico loopt op ernstige schade in de zin van artikel 15 van richtlijn 2011/95 als hij dient terug te keren naar Jemen. De rechtbank verwijst in dit verband naar de eerdergenoemde verwijzingsuitspraak van de rechtbank, zittingsplaats ’s-Hertogenbosch, van 22 februari 2022 en meer in het bijzonder naar rechtsoverwegingen 80 tot en met 89, waarin is gemotiveerd waarom deze vraag destijds is voorgelegd en wijst op het destijds geformuleerde ‘voorstel voor beantwoording van de gestelde prejudiciële vragen conform punt 37 van de Aanbevelingen aan de nationale rechterlijke instanties over het aanhangig maken van prejudiciële procedures.
23. De Afdeling heeft in haar uitspraken van 16 juli 2025 geconcludeerd dat verweerder de beoordeling of in Jemen sprake is van de meest uitzonderlijke situatie die valt onder artikel 15, aanhef en onder c, van de Kwalificatierichtlijn, niet deugdelijk heeft gemotiveerd. De Afdeling heeft verweerder opgedragen een nieuwe beoordeling in het kader van artikel 15, aanhef en onder c, van de Kwalificatierichtlijn te verrichten aan de hand van alle, door de Afdeling ook benoemde, relevante en actuele omstandigheden in Jemen en heeft daarbij overwogen dat het relevant is dat er een nieuw algemeen ambtsbericht van april 2025 over Jemen is. De Afdeling heeft uitdrukkelijk vermeld dat de toetsing zich heeft beperkt tot het moment van sluiting van het onderzoek ter zitting bij de Afdeling op 16 april 2025.
Omdat de Afdeling gedetailleerd en nauwgezet, mede aan de hand van het arrest van het Hof van 9 november 2023 in de zaak X, Y, uiteen heeft gezet hoe moet worden beoordeeld of de mate van willekeurig geweld, in het kader van een gewapend conflict, zo hoog is dat een ieder alleen al door zijn aanwezigheid in Jemen een reëel risico loopt op ernstige schade en omdat dit in wezen een feitelijke beoordeling van openbare bronnen betreft, is de rechtbank in staat om zelf na te gaan of aan eiser subsidiaire bescherming moet worden verleend reeds vanwege het niveau van willekeurig geweld. De rechtbank heeft immers anders dan de Afdeling het Algemeen Ambtsbericht van april 2025 ter zitting met partijen besproken en verweerder heeft zich zoals hierna nader aan de orde zal komen hierover uitgelaten. De rechtbank betrekt hierbij de inhoud van het dossier, het verhandelde ter zitting en alle informatie die beschikbaar was op het moment van het aanvankelijke sluiten van het onderzoek ter zitting op 11 juli 2025 en overweegt hiertoe als volgt. De rechtbank merkt hierbij op dat het vanzelfsprekend alleen aan verweerder is om beleid te formuleren en dat het, op grond van Afdelingsrechtspraak, vooralsnog en in afwachting van de beantwoording van de prejudiciële vragen van de rechtbank, zittingsplaats Zwolle9, alleen aan verweerder zou zijn om de geloofwaardigheid van een asielrelaas te beoordelen, maar dat de rechtbank in de onderhavige uitspraak kan en ook zal beoordelen of sprake is van een zogenoemde ‘kale 15c-situatie’10.
24. Verweerder heeft ten behoeve van de eerste fase van de beoordeling of aan eiser internationale bescherming moet worden verleend, en dus bij het verzamelen en vaststellen van de feiten en omstandigheden, die bewijzen tot staving van het verzoek om bescherming kunnen vormen, allereerst eiser gehoord. Om te beoordelen of aan eiser bescherming moet worden verleend heeft verweerder zogenoemd ‘landenbeleid’ geformuleerd zodat voor verzoekers om internationale bescherming kenbaar is van welke duiding van algemene informatie over het land van herkomst verweerder uitgaat.
25. Verweerder voert thans ten aanzien van Jemen het navolgende landgebonden beleid:
(…)
Paragraaf C7/19 – Het asielbeleid ten aanzien van Jemen
(…)
Paragraaf C7/19.4.2. Ernstige schade in de zin van artikel 29, eerste lid, aanhef en onder b, onderdeel 3°, Vw als bedoeld in paragraaf C2/3.3.3 Vc
De IND neemt voor Jemen aan dat sprake is van een relatief hoger niveau van willekeurig geweld.
Paragraaf C2/19.5.1. Bescherming door autoriteiten en/of internationale organisaties in de zin van paragraaf C2/3.4 Vc
De IND neemt voor vreemdelingen afkomstig uit Jemen aan dat het niet mogelijk is de bescherming te verkrijgen van de autoriteiten of internationale organisaties.
Paragraaf C2/19.5.2. Binnenlands beschermingsalternatief in de zin van paragraaf C2/3.4 Vc
De IND neemt aan dat in Jemen geen binnenlands beschermingsalternatief aanwezig is, tenzij sprake is van evidente, concrete en individualiseerbare aanknopingspunten op basis waarvan kan worden aangenomen dat de vreemdeling zich elders in Jemen kan vestigen.
26. Verweerder baseert zijn landgebonden beleid voornamelijk op zogenoemde ‘algemene ambtsberichten’ die worden opgesteld door het Ministerie van Buitenlandse Zaken en doorgaans een verzameling van openbare bronnen bevat. Het Ministerie van Buitenlandse Zaken heeft op 19 mei 2025 bekend gemaakt deze algemene (en thematische) ambtsberichten niet langer openbaar te maken11. De rechtbank overweegt dat het evident is dat een dergelijk besluit onverenigbaar is met het Unierecht en dit is ook reeds uitgesproken12.
27. Het meest recente Algemeen Ambtsbericht Jemen is tot stand gekomen in april 2025 en is openbaar gemaakt op 18 juni 2025 als beslissing op een verzoek dat was ingediend op grond van de Wet Open Overheid. De verslagperiode van dit Algemeen Ambtsbericht Jemen ziet op periode van 1 september 2023 tot en met 28 februari 2025. Het besluit van verweerder dat de rechtbank in de onderhavige procedure moet toetsen, is genomen voordat dit Ambtsbericht is vervaardigd. Verweerder heeft het besluit evenwel gehandhaafd en heeft het niet nodig geacht om een aanvullend besluit te nemen, maar heeft in zijn verweerschrift uitdrukkelijk gewezen op de inhoud van dit Algemene Ambtsbericht Jemen 2025. Eiser heeft in zijn (aanvullende) gronden van beroep landeninformatie overgelegd, niet gewezen op dit meest recente ambtsbericht.
28. De rechtbank heeft bij de behandeling van het beroep op 11 juli 2025 onder meer de inhoud van het Algemeen Ambtsbericht Jemen 2025 besproken en partijen ook de vraag gesteld of humanitaire omstandigheden, die een ernstige en individuele bedreiging van het leven of de persoon van een burger vormen en die doelbewust worden veroorzaakt door strijdende partijen in een internationaal of binnenlands gewapend conflict, dienen te worden betrokken bij de beoordeling of sprake is van een risico op ernstige schade zoals bedoeld in artikel 15 van richtlijn 2011/95. Eiser heeft zich op het standpunt gesteld dat deze vraag bevestigend moet worden beantwoord. Verweerder heeft zijn eerder ingenomen standpunt dat aan eiser geen vergunning wordt verleend gehandhaafd.
29. De Afdeling heeft in rechtsoverweging 5 de feiten en omstandigheden in Jemen die relevant zijn voor de beoordeling of sprake is van de meest uitzonderlijke situatie als bedoeld in artikel 15, aanhef en onder c, van de Kwalificatierichtlijn, besproken en zoals die blijken uit de informatie waarover de Afdeling tot aan het sluiten van het onderzoek beschikte. De Afdeling heeft de navolgende feiten en omstandigheden relevant geacht:
- de algemene veiligheidssituatie;
- regionale spreiding van het geweld;
- gerichtheid van het geweld en het risico op willekeurige burgerslachtoffers;
- veiligheidsstructuur;
- gebied van terugkeer;
- ontheemden;
- humanitaire omstandigheden.
De Afdeling heeft geconcludeerd dat verweerder niet deugdelijk heeft gemotiveerd dat in Jemen geen sprake is van de meest uitzonderlijke situatie, waarbij de mate van willekeurig geweld in een gewapend conflict zo hoog is dat een burger die terugkeert alleen al door zijn aanwezigheid daar een reëel risico loopt op ernstige schade. Verweerder heeft in de globale beoordeling van een uitzonderlijke situatie die valt onder artikel 15, aanhef en onder c, van de Kwalificatierichtlijn, ten onrechte de slachtoffers als gevolg van landmijnen en explosieve oorlogsresten, de recente confrontaties en het verhoogde percentage ontheemden als direct gevolg van het gewapende conflict in Jemen niet kenbaar betrokken. Uit landeninformatie die de Afdeling heeft betrokken blijkt dat de daling van het aantal burgerslachtoffers sinds het bestand en de facto bestand onder druk is komen te staan en dat de intensiteit van het gewapende conflict tussen diverse strijdende actoren weer is toegenomen, zoals beschreven onder 5.4 van de Afdelingsuitspraak. Verweerder heeft ten onrechte niet de humanitaire omstandigheden betrokken die het directe of het indirecte gevolg zijn van het handelen en/of het nalaten van een actor van ernstige schade in het kader van willekeurig geweld in het binnenlands gewapende conflict in Jemen. Daarbij acht de Afdeling relevant dat uit het ambtsbericht volgt dat Houthi-rebellen toegang tot humanitaire hulp weigeren, dat toegang daartoe in sommige gevallen non-existent is en dat er veel incidenten plaatsvinden waarbij humanitaire toegang wordt gehinderd. Deze omstandigheden zijn het gevolg van handelen en/of nalaten door de Houthi-rebellen in het kader van willekeurig geweld in een binnenlands gewapend conflict en vallen daardoor dus binnen de reikwijdte van artikel 15, aanhef en onder c, van de Kwalificatierichtlijn.
30. De Afdeling heeft in bovenstaande beoordeling het Algemeen Ambtsbericht Jemen 2025 niet betrokken. De rechtbank doet dit in de onderhavige uitspraak wel omdat dit ambtsbericht ten tijde van het onderzoek ter zitting beschikbaar was, de inhoud hiervan ter zitting is besproken en beide partijen zich hierover hebben kunnen uitlaten. In dit meest recente ambtsbericht is onder meer het navolgende vermeld:
(…)
- de algemene veiligheidssituatie;
Bestudering van de veiligheidssituatie in Jemen tijdens de verslagperiode levert een gemengd beeld op. Enerzijds werd het bestand van 2 april 2022, dat vanaf 2 oktober 2022 werd gevolgd door een de facto bestand, door de strijdende partijen niet op grote schaal geschonden, duurde de beperking van vijandelijkheden in grote lijnen voort en deden zich geen noemenswaardige wijzigingen van de frontlijnen voor. Anderzijds vonden er nog steeds vijandelijkheden plaats langs de bestandslijnen, en was hierin aan het einde van de verslagperiode zelfs een opleving zichtbaar. Ook bleven op grote schaal schendingen van de rechten van burgers plaatsvinden, maar werden daarbij minder slachtoffers gerapporteerd dan voorgaande jaren.
(…)
Tegenover de daling van de vijandelijkheden aan de bestandslijnen stond echter, net als tijdens de vorige verslagperiode, een stijging van het aantal incidenten van geweld tegen burgers (hoewel aantallen geregistreerde dodelijke slachtoffers daarbij niet stegen). Dit blijkt uit gegevens verzameld door ACLED en uit andere bronnen. Het Panel of Experts van de VN constateerde in oktober 2024 dat onderzoek nog steeds wees op grootschalige schendingen van het internationaal humanitair recht en de mensenrechten, waaronder aanvallen op burgers, willekeurige detenties, gedwongen verdwijningen, marteling, gendergerelateerd geweld en schendingen van het recht op een eerlijk proces.
2.2
Impact van oorlogsmethoden op burgers
De burgerbevolking van Jemen liep tijdens de verslagperiode, net als tijdens de vorige verslagperiodes, het risico om slachtoffer te worden van de oorlogsmethoden die de strijdende partijen gebruikten. Het Panel of Experts van de VN wees in oktober 2024 als de twee grootste veroorzakers aan: landmijnen en explosieve oorlogsresten (explosive remnants of war, ERW), en willekeurige aanvallen op burgerdoelen.
(…)
Zowel het Bureau van de Hoge Commissaris van de VN voor de Mensenrechten (OHCHR) als het Civilian Impact Monitoring Project (CIMP)96 registreerde desondanks in 2023 de laagste aantallen burgerslachtoffers in Jemen sinds jaren.
(…)
De relatieve luwte in de vijandelijkheden aan de frontlijnen leidde tot meer bewegingen van burgers, die op hun beurt leidden tot meer incidenten met exploderende mijnen en ERW.
De Houthi’s maakten sinds het bestand van 2022 in steeds grotere mate gebruik van drone-aanvallen. (…) Uit de beschikbare bronnen dienaangaande kan worden opgemaakt dat de drone-aanvallen binnen Jemen niet alleen op militaire doelen gericht waren maar ook op burgerdoelen. (…) Ook bij luchtaanvallen uitgevoerd door de internationale coalitie en het Israëlische leger vielen burgerslachtoffers, zo stelde onder meer het Yemen Data Project.(…)
- regionale spreiding van het geweld;
In het Algemeen Ambtsbericht Jemen 2025 is een beschrijving van de veiligheidssituatie in de 22 provincies van Jemen opgenomen. Eiser is
- gerichtheid van het geweld en het risico op willekeurige burgerslachtoffers;
In het Algemeen Ambtsbericht Jemen 2025 is gedetailleerd en per provincie vermeld of sprake was van gericht geweld of het risico op willekeurige burgerslachtoffers en in welke omvang
- veiligheidsstructuur;
In het landgebonden beleid is opgenomen dat De IND voor vreemdelingen afkomstig uit Jemen aanneemt dat het niet mogelijk is de bescherming te verkrijgen van de autoriteiten of internationale organisaties.
- gebied van terugkeer;
Eiser is geboren en heeft steeds verbleven in het dorp Gha Al Bon binnen de gemeente Djob in Amram. In het Algemeen Ambtsbericht Jemen 2025 is hierover onder meer het navolgende vermeld:
2.11.5
Amran
(…)
De gehele provincie Amran wordt sinds 2014 bestuurd door de Houthi-beweging. Omdat de noordwestelijke hooglanden sinds die tijd geen actieve frontlinies kenden, zijn de aantallen gevechten en dodelijke slachtoffers betrekkelijk beperkt gebleven. (…)De gehele provincie Amran wordt sinds 2014 bestuurd door de Houthi-beweging. Waar Amran in voorgaande jaren vooral werd getroffen door tribaal geweld lijkt deze trend in de huidige verslagperiode sterk te zijn afgenomen. ACLED registreerde in 2023 en 2024 minder geweldsincidenten waarbij tribale milities betrokken waren dan in de jaren ervoor. (…) Een betrekkelijk groot deel van het zichtbare geweld in Amran betrof tijdens de verslagperiode geweld tegen burgers. (…) Het Panel of Experts van de VN rapporteerde in oktober 2024 dat Amran een van de vier provincies was waar in de eerste helft van 2024 de meeste burgerslachtoffers vielen als gevolg van wat het Panel ‘willekeurige aanvallen’ noemde. (…)
ontheemden;
In Jemen bevonden zich volgens gegevens van UNHCR en de Internationale Organisatie voor Migratie (IOM) in 2024 circa 4,5 miljoen ontheemden. Het totale aantal ontheemden bleef daarmee ongeveer gelijk aan het aantal in de vorige verslagperiode. (…) UNHCR gaf in augustus 2024 aan dat de situatie voor ontheemden in Jemen verder aan het verergeren was. Grootschalige overstromingen hadden duizenden personen ontheemd, vitale infrastructuur vernietigd, opvangcentra weggespoeld en akkers doen onderlopen. Uit interviews met 47.000 huishoudens bleek dat 85% daarvan over onvoldoende voeding beschikte. In zo’n 70% van de huishoudens hadden de bewoners geen nationale identiteitskaarten, wat problemen gaf waar het de toegang tot essentiële diensten en onderwijs betrof.
- humanitaire omstandigheden.
(…)
1.2
Leefomstandigheden
Je",https://uitspraken.rechtspraak.nl/details?id=ECLI:NL:RBDHA:2025:12920&showbutton=true&keyword=vreemdelingenrecht&idx=29,Vreemdelingenrecht
NL:RBDHA:2025:12420,ECLI:NL:RBDHA:2025:12420,Rechtbank Den Haag,10-07-2025,10-07-2025,11-07-2025,"BNT, mvv-nareis, gegrond, dwangsommen en PKV","Uitspraak
RECHTBANK DEN HAAG
Zittingsplaats Middelburg
Bestuursrecht
zaaknummer: NL25.9659

uitspraak van de enkelvoudige kamer in de zaak tussen
[eiser] , eiser
V-nummer: [V-nummer 1]
(gemachtigde: mr. W.P.R. Peeters),
mede namens [naam 1] , [naam 2] , [naam 3] . [naam 4] en [naam 5]
V-nummers: [V-nummer 1], [V-nummer 2], [V-nummer 3], [V-nummer 4] en [V-nummer 5]
en
de minister van Asiel en Migratie,1 verweerder.
Procesverloop
Eiser heeft beroep ingesteld tegen het niet tijdig nemen van een besluit op de aanvraag om verlening van een machtiging tot voorlopig verblijf in het kader van nareis voor [naam 1] , zijn echtgenote, en [naam 2] , [naam 3]
. [naam 4] en [naam 5] , zijn kinderen.
Verweerder heeft geen gebruik gemaakt van de mogelijkheid om een verweerschrift in te dienen.
De rechtbank doet op grond van artikel 8:54, eerste lid, van de Algemene wet bestuursrecht (Awb) uitspraak zonder zitting.
Overwegingen
1. Op grond van artikel 6:2, aanhef en onder b, van de Awb wordt voor de toepassing van wettelijke voorschriften over bezwaar en beroep het niet tijdig nemen van een besluit met een besluit gelijkgesteld. In artikel 6:12, tweede lid, van de Awb is bepaald dat het beroepschrift kan worden ingediend zodra het bestuursorgaan in gebreke is om op tijd een besluit te nemen en twee weken zijn verstreken nadat een schriftelijke ingebrekestelling door het bestuursorgaan is ontvangen.
2. Eiser heeft de aanvraag ingediend op 19 juni 2024. Verweerder moet op grond van artikel 2u, eerste lid, van de Vreemdelingenwet 2000 binnen 90 dagen beslissen.2 Onder verwijzing naar de laatste volzin van dit artikellid heeft verweerder de beslistermijn verlengd met drie maanden. Verweerder had dus uiterlijk op 17 december 2024 een besluit moeten nemen. De termijn waarbinnen verweerder had moeten beslissen is daarom voorbij zonder dat er een besluit is genomen. Eiser heeft verweerder op 14 januari 2025 rechtsgeldig in gebreke gesteld. Op 26 februari 2025 is het beroep ingesteld. Er zijn tussen de ingebrekestelling en het beroep twee weken verstreken, zodat het beroep tijdig is ingesteld. Het beroep is kennelijk gegrond.
3. Als verweerder niet op tijd heeft beslist, legt de rechtbank op grond van artikel 8:55d, eerste lid, van de Awb een termijn op van twee weken waarbinnen hij een besluit bekend moet maken. In bijzondere gevallen of als dat voor de naleving van andere wettelijke voorschriften nodig is, kan de rechtbank op grond van het derde lid van deze bepaling een andere termijn opleggen of een andere voorziening treffen.
4. De rechtbank is van oordeel dat bij aanvragen om gezinshereniging bij een houder van een asielvergunning op dit moment sprake is van een bijzonder geval. Zij verwijst voor een uitgebreide motivering hiervan naar de uitspraak van deze rechtbank, zittingsplaats Arnhem, van 17 maart 20233 en naar de uitspraken van de Afdeling bestuursrechtspraak van de Raad van State van 3 juli 2024.4 Er is dan ook reden om met toepassing van artikel 8:55d, derde lid, van de Awb een langere termijn dan twee weken op te leggen.
5. Bij het bepalen van de nadere beslistermijn ten aanzien van een aanvraag om verlening van een machtiging tot voorlopig verblijf, sluit de rechtbank aan bij de beslistermijnen die worden verbonden aan de verschillende fasen in de besluitvorming zoals genoemd in de bovenvermelde uitspraak van zittingsplaats Arnhem van 17 maart 2023. In de eerder genoemde uitspraken van 3 juli 2024 heeft de Afdeling geoordeeld dat deze nadere beslistermijnen redelijk zijn. De Afdeling heeft in haar uitspraak van 21 mei 2025,5 bevestigd dat het geboden kader met beslistermijnen in de uitspraken van 3 juli 2024 nog altijd een juist uitgangspunt is.
6. In het geval van eiser heeft verweerder gelet op het dossier weliswaar de ontvangst van de aanvraag bevestigd, maar verder nog niet naar de aanvraag gekeken. In dergelijke gevallen bepaalt de rechtbank dat verweerder binnen een termijn van acht weken na verzending van de uitspraak moet beslissen. Dit is anders als verweerder binnen die termijn besluit tot nader onderzoek en dat schriftelijk aan eiser meedeelt. In dat geval moet het besluit binnen twintig weken na verzending van deze uitspraak bekend worden gemaakt.
7. Op grond van artikel 8:55d, tweede lid, van de Awb bepaalt de rechtbank dat verweerder een dwangsom van € 100 aan eiser verbeurt voor elke dag waarmee deze termijn wordt overschreden, met een maximum van € 15.000.
8. In de gegrondverklaring van het beroep ziet de rechtbank aanleiding om verweerder te veroordelen in de door eiser gemaakte proceskosten en om te bepalen dat verweerder het door eiser betaalde griffierecht van € 194 moet vergoeden. De proceskosten worden op grond van het Besluit proceskosten bestuursrecht voor de door een derde beroepsmatig verleende rechtsbijstand vastgesteld op € 453,50, bestaande uit een punt voor het indienen van het beroepschrift met een waarde per punt van € 907 en vermenigvuldigd met wegingsfactor 0,5 (licht). De rechtbank is van oordeel dat de wegingsfactor ‘licht’ van toepassing is aangezien het beroep alleen ziet op het niet tijdig nemen van een besluit.
Beslissing
De rechtbank:
 verklaart het beroep gegrond;
 vernietigt het met een besluit gelijk te stellen niet tijdig nemen van een besluit;
 draagt verweerder op om binnen acht weken na de dag van verzending van deze uitspraak een besluit op de aanvraag bekend te maken. Indien binnen die termijn wordt besloten dat nader onderzoek moet plaatsvinden en dat aan eiser schriftelijk is meegedeeld, dan moet het besluit binnen twintig weken na de dag van verzending van deze uitspraak bekend worden gemaakt;
 bepaalt dat verweerder aan eiser een dwangsom van € 100 (honderd euro) moet betalen voor elke dag waarmee hij de hiervoor genoemde termijn overschrijdt, met een maximum van € 15.000 (vijftienduizend euro);
 veroordeelt verweerder in de proceskosten van eiser tot een bedrag van € 453,50 (vierhonderddrieënvijftig euro en vijftig cent);
 bepaalt dat verweerder het door eiser betaalde griffierecht van € 194 (honderdvierennegentig euro) moet vergoeden.
Deze uitspraak is gedaan op 10 juli 2025 door mr. M.L. Weerkamp, rechter, in aanwezigheid van mr. E.C. Jacobs, griffier, en openbaar gemaakt door middel van geanonimiseerde publicatie op www.rechtspraak.nl.
Deze uitspraak is bekendgemaakt op:
Bent u het niet eens met deze uitspraak?
Als u het niet eens bent met deze uitspraak, kunt u een brief sturen naar de rechtbank waarin u uitlegt waarom u het er niet mee eens bent. Dit heet een verzetschrift. U moet dit verzetschrift indienen binnen 6 weken na de dag waarop deze uitspraak is verzonden. U ziet deze datum hierboven. Als u graag een zitting wilt waarin u uw verzetschrift kunt toelichten, kunt u dit in uw verzetschrift vermelden.
1
Voorheen de staatssecretaris van Justitie en Veiligheid.
2
De aanvraag wordt getoetst aan het recht dat gold op het tijdstip waarop de aanvraag is ontvangen. Zie artikel 1.27 in samenhang met artikel 1.24 van het Vreemdelingenbesluit 2000. Dit betekent dat de beslistermijn als bedoeld in artikel 2u, vierde lid, van de Vreemdelingenwet 2000 niet van toepassing is.
3
Met het kenmerk: ECLI:NL:RBDHA:2023:3590.
4
Met de kenmerken: ECLI:NL:RVS:2024:2643 en ECLI:NL:RVS:2024:2644.
5
Met het kenmerk: ECLI:NL:RVS:2025:2337.",https://uitspraken.rechtspraak.nl/details?id=ECLI:NL:RBDHA:2025:12420&showbutton=true&keyword=vreemdelingenrecht&idx=201,Vreemdelingenrecht
